Jak wyglądały koronacje pierwszych królów Polski? "Chodziło o religijne potwierdzenie" 

1000 lat temu Bolesław Chrobry został koronowany na króla Polski. Rocznica ta stanowi dobrą okazję do przyjrzenia się, jak wyglądały przed wiekami koronacje polskich władców. Opowieść o tych ceremoniałach jest intrygująca, zwłaszcza że jej początki giną w pomroce dziejów. 

Na temat przebiegu pierwszej polskiej koronacji – Bolesława Chrobrego w 1025 roku – wiemy, jeśli chodzi o ścisłe historyczne ustalenia, jednak niewiele. Mogła być ona oparta na dokumencie zwanym "Pontyfikałem rzymsko-niemieckim" czy też "Pontyfikałem Ottona" – księdze liturgicznej sporządzonej w X wieku w opactwie św. Albana w Moguncji zawierającej przepisy o ceremoniach i obrzędach odprawianych przez papieży czy biskupów.

Dlaczego księga liturgiczna byłaby podstawą regulującą akt koronacji? Ustanowienie władcy królem miało w średniowieczu charakter religijny – stanowiło rytuał. W cywilizacji opartej i na feudalnych zależnościach, i na chrześcijaństwie koronacja – akt polityczny, dotyczący funkcjonowania państwa – wiązała się niepodzielnie ze sferą sacrum. Władca za pośrednictwem Kościoła otrzymywał dla swoich rządów religijne potwierdzenie, stawał się "boskim pomazańcem". Kimś wybranym przez Boga.

Koronacyjny kanon

Na podstawie najdawniejszych pontyfikałów i zawartych w nich przepisów można odtworzyć, z jakich stałych elementów składał się rytuał koronacji. Być może elementy te znalazły się również przy koronacjach pierwszych polskich piastowskich władców.

Obrzęd rozpoczynało uroczyste wprowadzenie władcy do świątyni. Tam przyszły król składał przed ołtarzem, w obecności kościelnych hierarchów, przyrzeczenie o zachowaniu wiary, obronie Kościoła i sprawiedliwych rządach. Następnie miała miejsce symboliczna aklamacja – okrzyk zgromadzonych w świątyni niejako potwierdzający władzę monarchy.

Po tym następowały najistotniejsze akty ceremoniału: namaszczenie monarchy świętymi olejami, wręczenie mu miecza (symbolu władzy), płaszcza, pierścienia i berła, włożenie monarsze na głowę korony. Ostatnim aktem było uroczyste osadzenie króla na tronie ustawionym w prezbiterium kościoła.

Bolesław Chrobry i podwójne wywyższenie

Mimo że, jak podkreślają badacze, nie możemy powiedzieć nic pewnego, jak przebiegała pierwsza polska koronacja, jedna sprawa raczej nie podlega już dyskusji: to, że ceremonia odbyła się w katedrze gnieźnieńskiej, w czasie Wielkanocy, największego ze świąt.

– Gniezno było siedzibą arcybiskupa. Co więcej, w 1025 roku i znacznie jeszcze później miasto to uchodziło ze centralny punkt Polski. Chrobry nie mógł się koronować w Krakowie – podkreślał w Polskim Radiu historyk prof. Marek Barański.

Wiemy również to, że wyniesienie na tron Bolesława Chrobrego miało w pewnym sensie dwa etapy.

Pierwszy związany był ze słynnym zjazdem gnieźnieńskim z 1000 roku. Podczas tego wydarzenia cesarz Otton III wykonał wobec Bolesława gest, który jest interpretowany jako wywyższenie piastowskiego księcia do godności królewskiej. Cesarz nałożył na głowę Bolesława własny diadem oraz wręczył mu kopię włóczni św. Maurycego (należącą do męczennika z III w.; zgodnie z tradycją w grocie włóczni znajduje się gwóźdź z krzyża Jezusa Chrystusa).

– Koronacja polegała na nałożeniu korony, ale tej, która była związana z danym królestwem oraz namaszczeniu świętymi olejami. Dopiero wtedy władca stawał się pomazańcem bożym, co oznaczało, że sam Bóg dał mu władzę, a więc jest niezależny. Chrobry taki akt odbył w 1025 roku, natomiast w 1000 roku miał miejsce jedynie pierwszy etap – mówił w Polskim Radiu historyk prof. Marek Barański.