Brytyjczycy podnoszą wiek emerytalny. A my? Ekspert mówi o skutkach braku reform w Polsce

Od 2026 r. mieszkańcy Wielkiej Brytanii — w tym setki tysięcy Polaków mieszkających i pracujących na Wyspach — muszą przygotować się na nowe zasady dotyczące przechodzenia na emeryturę. Rząd w Londynie wprowadza w tym obszarze szeroką reformę. Temat od czasu do czasu pojawia się również w polskiej debacie publicznej, choć politycy unikają go jak ognia. — To, że powinniśmy wyrównać i podnieść wiek emerytalny, wiadomo od dawna — mówi "Faktowi" Oskar Sobolewski, ekspert emerytalny i rynku pracy HRK Payroll Consulting.

Zmiany w Wielkiej Brytanii zaczną się od 1 stycznia 2026 r. Wiek emerytalny rośnie tam z 66 do 67 lat. I to nie jest koniec — zgodnie z obowiązującym harmonogramem kolejne podwyższenie, do 68 lat, planowane jest na lata 2044–2046. Brytyjskie media spekulują jednak, że politycy mogą przyspieszyć ten krok ze względu na rosnące koszty systemu i presję demograficzną.

Polskich emigrantów obejmą dokładnie te same zasady, jeśli ich świadczenia mają być wypłacane z brytyjskiego systemu publicznego. Jednocześnie rząd w Londynie obiecuje, że świadczenia będą rosły szybciej — od kwietnia 2026 r. mają zostać podniesione o 4,8 proc. dzięki tzw. zasadzie potrójnej blokady (inflacja, wzrost płac lub 2,5 proc.).

 Wiek emerytalny w Polsce w górę? Ekspert nie ma wątpliwości

W Polsce temat wieku emerytalnego pozostaje tabu. — To, że powinniśmy wyrównać i podnieść wiek emerytalny, wiadomo od dawna. W 2017 r. nie powinniśmy go obniżać — to była błędna decyzja — mówi "Faktowi" Oskar Sobolewski, ekspert emerytalny i rynku pracy HRK Payroll Consulting. — Z punktu widzenia systemu emerytalnego powinniśmy to zrobić jak najszybciej, a przede wszystkim wyrównać wiek kobiet i mężczyzn. To co ważne, reforma powinna zostać dobrze wytłumaczona. Natomiast politycznie nie widzę szans na taki ruch przez co najmniej 10 lat — słyszymy.

Co oznacza dla nas dalsze odkładanie tej sprawy? — Skutek zaniechania jest bardzo prosty: niższe świadczenia. Żyjemy dłużej, a system działa tak, że zgromadzony kapitał dzielony jest przez dalsze średnie trwanie życia. Jeżeli żyjemy dłużej, to dzieli się go na więcej miesięcy — więc emerytura jest niższa. W przypadku kobiet różnica 60 miesięcy (pomiędzy 60 a 65 rokiem życia) robi ogromną różnicę — wskazuje Oskar Sobolewski.

Jak sprawa wygląda w innych krajach? — Jeśli spojrzymy na inne kraje Unii Europejskiej, większość ma już wiek emerytalny wyrównany albo prowadzi reformy, żeby go wyrównać i podnosić. Polska jest jednym z nielicznych państw w UE, gdzie wiek jest nadal zróżnicowany, a żadna reforma w tym zakresie nawet nie została rozpoczęta — wyjaśnia rozmówca "Faktu". — wyjaśnia rozmówca "Faktu".