Król Karol III nie przeprowadzi się do Pałacu Buckingham! Gdzie zamieszka z królową małżonką?

Nie jest tajemnicą, że Karol III nie lubi Pałacu Buckingham. A ponieważ nic (poza 185-letnią tradycją) nie zobowiązuje syna Elżbiety II do zamieszkania w oficjalnej rezydencji królewskiej, nie cichną spekulacje na nowego domu monarchy i jego małżonki. Gdzie Karol i Camilla zamieszkają po koronacji? Już wiadomo!

Dlaczego król Karol III nie lubi Pałacu Buckingham?

Od czasu wstąpienia na tron królowej Wiktorii oficjalnym domem panującego monarchy Zjednoczonego Królestwa Wielkiej Brytanii i Irlandii Północnej pozostaje Pałac Buckingham. Nie jest jednak tajemnicą, że obecny władca, Karol III, nie lubi tego miejsca – do tego stopnia, że pojawiły się plotki, jakoby po śmierci matki zamierzał przekształcić budynek w muzeum. Podobno nie postrzega on Pałacu Buckingham jako przyszłego domu ani miejsca odpowiedniego dla celów współczesnej monarchii.

Według źródła cytowanego przez „The Times” Karol III sądzi, iż ​utrzymanie Pałacu Buckingham, zarówno z punktu widzenia ekonomii, jak i środowiska, nie jest zrównoważone.

Aktualnie rezydencja jest w trakcie remontu, który rozpoczął się w 2015 roku i ma zostać ukończony dopiero w 2027 roku. Będzie kosztował brytyjskich podatników 369 milionów funtów (423 miliony dolarów), To pierwsza po II wojnie światowej poważna renowacja pałacu, co oznacza konieczność wymienienia okablowania, rur i systemów grzewczych.

Ponieważ żadne oficjalne prawo nie zobowiązuje brytyjskiego władcy do przeprowadzki, nie cichną spekulacje na temat ostatecznego wyboru Karola. Gdzie wraz z królową konsortą zamieszka po oficjalnej koronacji, która została zaplanowana na 6 maja 2023 roku? 

Gdzie zamieszka król Karol III?

Do tej pory Karol i Camilla Parker Bowles mieszkali w Clarence House w Londynie – królewskiej rezydencji położonej obok Pałacu św. Jakuba, przy Cleveland Row.

Po śmierci Jerzego VI i koronacji Elżbiety II budynek trafił do królowej-matki, wdowy po zmarłym królu. Elżbieta Bowes-Lyon mieszkała w nim przez 50 lat – do końca swojego życia. Po jej odejściu w 2002 roku, Clarence House został poddany gruntownemu remontowi, po czym przeprowadził się do niego rezydujący wcześniej w Pałacu Kensington książę Karol (w 2005 roku dołączyła do niego druga żona).

Jak podają brytyjskie media, powołując się na dworskich informatorów, obecny monarcha po koronacji nie zamierza opuszczać swojego dotychczasowego gniazdka. Razem z Camillą będzie tam przebywał przez trzy dni w tygodniu. Kolejne dwa zamierza spędzać w zamku w Windsorze, obecnie największym zamieszkiwanym zamku na świecie, położonym w hrabstwie Berkshire. W weekendy natomiast para będzie przenosić się do Sandringham House w Norfolk (zobacz zdjęcia wszystkich tych lokalizacji w naszej GALERII).

Ostatnia posiadłość znajduje się około trzech godzin na północny wschód od Londynu i jest miejscem, w którym królowa Elżbieta II spędzała Boże Narodzenie (ten zwyczaj odziedziczyła po swoim ojcu, Jerzym VI). Nie wiadomo jeszcze, czy Karol III będzie podążał za tą bożonarodzeniową tradycją. Nie jest też jasne, czy lato będzie spędzać w zamku Balmoral w Szkocji, jak zwykła to robić jego matka.