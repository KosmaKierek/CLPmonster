Dlaczego Meghan Markle nie wzięła udziału w koronacji Karola III?

Meghan Markle nie pojawiła się na koronacji Karola III. Dlaczego żona księcia Harry’ego nie wzięła udziału w historycznym wydarzeniu?

6 maja 2023 to wyjątkowa data (nie tylko) dla obywateli i obywatelek Wielkiej Brytanii. To właśnie tego dnia odbyła się koronacja Karola III, a także jego żony – królowej Camilii, na którą zaproszono ponad 2000 gości i gościń z całego świata. W uroczystości wzięli udział m.in. członkowie i członkinie brytyjskiej rodziny królewskiej, na czele z księciem Williamem, księżną Kate oraz rodzeństwem monarchy. Pojawił się również książę Harry, czyli młodszy syn króla i księżnej Diany. Ale, ku zaskoczeniu wielu osób, sam. Dlaczego Meghan Markle nie przyleciała do Londynu na koronację Karola III?

Książę Harry na koronacji króla Karola III

Koronacja Karola III to wydarzenie rangi historycznej. Została zaplanowana z dbałością o wszelkie, nawet najdrobniejsze detale, a jej (ogólny) przebieg znano już wiele lat temu. Są jednak takie kwestie, które nawet Pałacowi Buckingham trudno przewidzieć. Jedną z nich jest, a właściwie była obecność księcia Harry’ego, Meghan Markle oraz ich dzieci na uroczystości. Podobno wiele zależało od tego, co młodszy syn króla napisał w swojej książce biograficznej. Gdy kilka tygodni przed ceremonią potwierdzono, że brat księcia Williama przyleci do Londynu, zaczęto spekulować, co z jego rodziną. Jak przekonałyśmy się w sobotnie południe, Meghan Markle została w Stanach Zjednoczonych. 

Dlaczego Meghan Markle nie pojawiła się na koronacji Karola III?

Pozostaje pytanie: dlaczego? W mediach pojawiły się informacje, według których Meghan Markle nie pojawiła się na koronacji Karola III, ponieważ ważniejsze były dla niej urodziny syna – Archiego. Przypomnijmy, że chłopiec urodził się 6 maja 2019 roku. Czyli dokładnie cztery lata przed dniem, w którym król Karol III oficjalnie objął tron.

    Nie było mowy, żeby Meghan przegapiła urodziny syna – ujawnił informator / informatorka serwisu „Page Six”.

To jednak nie wszystko. W kwietniu amerykańskie tabloidy podały, że Meghan Markle nie weźmie udziału w historycznym wydarzeniu, ponieważ jest w ciąży. Natomiast nieprzychylne Amerykance osoby stwierdziły, że zrobi wszystko, by przyćmić rodzinę królewską. 

Warto jednak zaznaczyć, że to tylko spekulacje. Główni zainteresowani całą sprawą (zarówno rodzina królewska, jak i książę Harry oraz Meghan Markle) milczą. W tym wypadku nie pozostaje nam nic innego jak czekać na oficjalne oświadczenie z jednej i / lub drugiej strony.