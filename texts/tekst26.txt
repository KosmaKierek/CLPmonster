„God save the King!”
Król Karol III otrzymał koronę [galeria]

To wydarzenie wyjątkowe, bo ostatnia koronacja brytyjskiego króla miała miejsce aż 70 lat temu. A po raz pierwszy od czasów reformacji w ceremonii uczestniczyli biskupi katoliccy.

W anglikańskim Opactwie Westmisterskim w Londynie odbyły się w sobotę (6.05) uroczystości koronacyjne Karola III, następcy zmarłej we wrześniu 2022 r. królowej Elżbiety II.

Kościół Anglii ma charakter państwowy, stąd jego oficjalnym zwierzchnikiem jest panujący monarcha Wielkiej Brytanii. Przywódcą duchowym Kościoła jest arcybiskup Canterbury, będący z urzędu anglikańskim prymasem Anglii. Po raz pierwszy od czasów reformacji na koronacji brytyjskiego króla byli obecni biskupi katoliccy. Papieża Franciszka i Stolicę Apostolską reprezentował sekretarz stanu kard. Pietro Parolin. Wśród uczestników uroczystości byli m.in. prezydent RP Andrzej Duda z małżonką Agatą.

„Koronujemy króla, aby służył”

„Król królów, Jezus Chrystus, został namaszczony nie po to, aby mu służono, ale aby służyć. Ciężar zadania powierzonego wam dzisiaj, Wasza Wysokość, jest możliwy do udźwignięcia jedynie przez Ducha Świętego” - przypomniał w kazaniu arcybiskup Canterbury Justin Welby. Zaznaczył ponadto: „Jesteśmy tutaj, aby ukoronować króla, a koronujemy króla, aby służył”, a „z przywilejem władzy przychodzi obowiązek służenia”.

„Aktywną miłość widzimy w naszej opiece nad najbardziej bezbronnymi, w sposobie, w jaki pielęgnujemy i zachęcamy młodych, w ochronie świata przyrody” – powiedział abp Welby.

Przypomniał, że „jedność” króla Karola jest tym, co „wiąże nas razem i oferuje społeczeństwu, które jest silne, radosne, szczęśliwe i chwalebne”.

„Ciężar zadania powierzonego wam dzisiaj, Wasza Wysokość, jest możliwy do udźwignięcia tylko dzięki Duchowi Bożemu, który daje nam siłę do oddania naszego życia innym. Dzięki namaszczeniu Ducha Świętego, Król otrzymuje w sposób wolny to, czego żaden władca nie może osiągnąć poprzez wolę czy politykę, czy wojnę, czy tyranię: Duch Święty pociąga nas do miłości w działaniu” - mówił prymas Kościoła Anglii.

„Każdy z nas jest powołany przez Boga do służby. Jakkolwiek to wygląda w naszym własnym życiu, każdy z nas może dziś wybrać Bożą drogę. Możemy powiedzieć do Króla królów, samego Boga, tak jak król tutaj dzisiaj: daj łaskę, abym w Twojej służbie znalazł doskonałą wolność. W tej modlitwie jest obietnica ponad miarę, radość ponad marzenia, nadzieja, która trwa” – powiedział abp Welby. Na zakończenie dodał. „Przez tę modlitwę, za każdego króla, każdego władcę, a także za każdego z nas jesteśmy otwarci na przemieniającą miłość Boga”.
Przysięga koronacyjna

Na początku uroczystości Karol III został zaprezentowany poddanym jako „niekwestionowany król”. Abp Welby i trzy inne osoby - damy Orderu Podwiązki i Orderu Ostu oraz odznaczony Krzyżem Jerzego były żołnierz - zwrócili się do zgromadzonych z pytaniem, czy gotowi są okazać królowi hołd i gotowość do służby. Ci odpowiedzieli po angielsku: „Boże, chroń króla Karola”.

Karol III złożył przysięgę koronacyjną, w której przysiągł rządzić w każdym z państw uznających jego władzę zgodnie z ich prawami i zwyczajami, wymierzać prawo i sprawiedliwość z miłosierdziem, podtrzymywać protestantyzm w Wielkiej Brytanii oraz chronić Kościół Anglii oraz jego biskupów i duchowieństwo. Zapewnił, że Kościół Anglii „będzie starał się wspierać środowisko, w którym ludzie wszystkich wyznań mogą żyć swobodnie”. Następnie podpisał przysięgę koronacyjną.

Olej z Góry Oliwnej

Premier brytyjskiego rządu Rishi Sunak odczytał urywek Listu św. Pawła do Kolosan, a biskupka Londynu Sarah Mullally - fragment Ewangelii św. Łukasza. Po zaśpiewaniu „Alleluja” przez Ascension Choir arcybiskup Canterbury wygłosił homilię. Następnie chór wykonał „Hymn do Ducha Świętego”.

Arcybiskup Canterbury poświęcił wegański olej pochodzący z oliwek ze Wzgórza Oliwnego w Jerozolimie. Namaścił nim Karola III, czyniąc znak krzyża na głowie, piersi i rękach monarchy. Był to jedyny niewidoczny dla zgromadzonych fragment nabożeństwa. W tym momencie król był ukryty za specjalnymi ozdobnymi płachtami. Namaszczenie olejem podkreśla duchowy status monarchy, który jest równocześnie głową Kościoła Anglii.
Korona św. Edwarda

Następnie odbyła się koronacja. Chór śpiewał hymn koronacyjny „Zadok the Priest”, który zawiera słowa „God save the King” („Boże, chroń króla”). Siedzącemu na tronie koronacyjnym Karolowi III wręczono zbroję, stułę, złoty płaszcz koronacyjny, rękawicę i pierścień, zaś do rąk otrzymał jabłko królewskie i berło. Do przekazania regaliów wybrano przedstawicieli różnych wspólnot wyznaniowych. Andrew John, katolicki arcybiskup Walii, wręczył królowi berło z gołębicą.

Arcybiskup Welby nałożył na głowę Karola III koronę św. Edwarda. W tym momencie, przy biciu dzwonów Opactwa Westminsterskiego, zgromadzeni wznieśli okrzyk: „Boże, chroń króla!”.

Na zakończenie koronacji błogosławieństwo dla Karola III wypowiedzieli katolicki arcybiskup Westminsteru kard. Vincent Nichols, greckoprawosławny arcybiskup Wielkiej Brytanii - Nikita (Loulias) oraz przewodnicząca wolnych Kościołów - Helen Cameron.

Zostało też odczytane wspólne pozdrowienie wszystkich religii. Karola pozdrowili przedstawiciele judaizmu, islamu, hinduizmu, buddyzmu oraz sikhów.
Koronacja Karola III. Galeria zdjęć z ceremonii:

Przysięga wierności królowi

Karol III zasiadł potem na tronie. Abp Welby i następca tronu, książę Walii William złożyli królowi przysięgę wierności. Arcybiskup Canterbury wezwał następnie zgromadzonych w opactwie oraz oglądających transmisję telewizyjną, aby dołączyli do tej przysięgi. Towarzysząca koronacji muzyka ze słowami Psalmu 98 została skomponowana specjalnie na tę okazję przez Andrew Lloyda Webbera.

Potem odbyło się namaszczenie i koronacja królowej Kamili. Podobnie jak król, otrzymała ona różne oznaki władzy, takie jak pierścień, berło i laskę z kości słoniowej. Koronę, którą otrzymała Kamila, nosiła podczas swojej koronacji w 1911 roku królowa Maria, prababka króla Karola.

Po komunii i błogosławieństwie, przy dźwiękach hymnu państwowego, królewska para w procesji opuściła Opactwo Westminsterskie. Złotą karetą koronacyjną z 1762 r. Karol III i Kamila odjechali do Pałacu Buckingham.
Karol III darzy katolików sympatią

Koronacja miała charakter wieloreligijny i wielokulturowy. Król nosi tytuł „obrońcy wiary” - jest to papieski tytuł honorowy przynależny królom angielskim, który jest traktowany w odniesieniu do wszystkich religii w królestwie.

Karol III kilkukrotnie okazywał swoją sympatię wobec Kościoła katolickiego. W kwietniu 2005 roku przełożył planowany ślub z Camillą Parker-Bowles, aby nie kolidował on z mszą pogrzebową Jana Pawła II. Sam zresztą udał się wtedy do Watykanu. Po raz ostatni książę Karol był tam w październiku 2019 roku na kanonizacji konwertyty z anglikanizmu, Johna Henry’ego Newmana (1801-1890).

Z okazji koronacji papież podarował Karolowi III relikwie Krzyża Świętego. Zostały one umieszczone w Krzyżu Walii, który poprowadził procesję koronacyjną. Krzyż Walii podarował chrześcijańskim wspólnotom tej części Zjednoczonego Królestwa sam Karol III. W przyszłości będzie on używany zarówno przez anglikanów, jak i katolików. Zawiera inskrypcję z ostatniego kazania św. Dawida: „Bądź radosny. Nie trać wiary. Rób małe rzeczy”.