Rolnik szuka pokoju. Korespondencja z Kambodży

Khun Sao na razie nigdzie nie wraca. Od trzech tygodni wraz z innymi mieszkańcami Trapeang Prasat koczuje ponad 100 km od domu. Ma 94 lata i mówi, że nie starczy palców u rąk i nóg, aby zliczyć, ile razy musiał uciekać z powodu wojen. W tej, przed którą ucieka obecnie, rolę mediatora postanowiły odegrać Chiny.

Po prawie trzech tygodniach walk Tajlandia i Kambodża podpisały porozumienie o zwieszeniu broni. Kolejne w tym roku. Tym razem mediował nie Donald Trump, a chińskie władze. To kruchy rozejm.

Na pokojowej "mapie drogowej" wynegocjowanej podczas rozmów w Chinach nie zdążył wyschnąć atrament. Władze Tajlandii poinformowały, że na granicy w wyniku wybuchu miny przeciwpiechotnej ranny został kolejny tajlandzki żołnierz.

To właśnie wybuchy min przeciwpiechotnych doprowadziły do eskalacji konfliktu granicznego Tajlandii i Kambodży. Ten trwa od dziesięcioleci (rozpoczął się ponad 100 lat temu, gdy wytyczono granicę obu krajów po francuskiej okupacji - przyp. red.).

Kruche zawieszenie broni

W sobotę przedstawicieli armii obu państw podczas mediacji na terytorium Tajlandii (nie w smak to było Kambodży) zgodzili się na tymczasowe zawieszenie broni. To był wstępny warunek rozpoczęcia rozmów na wyższym szczeblu.

Te tym razem dyplomatów gościła nie Malezja, ale Chiny. Pekin wykorzystuje sytuację, aby pokazać się jako nowy "policjant" światowego pokoju. Tym bardziej, że chińska dyplomacja latem tego roku zaliczyła prestiżową porażkę na własnym podwórku. Pokój u sąsiadów i dobrych partnerów Chin wynegocjowali Amerykanie.

Chiny wkraczają do gry

Przez ostatnie dwa dni negocjacje dotyczące planu pokojowego Tajlandii i Kambodży prowadzone były w chińskiej prowincji Junnan. Uczestniczyli w nich szefowie dyplomacji zwaśnionych stron oraz Chin, które pozycjonują się jako gwarant pokoju w regonie.

Chińskie media kambodżańsko-tajlandzki konflikt nazywają "jednym z najpoważniejszych starć zbrojnych między krajami ASEAN-u od zakończenia zimnej wojny".

Pekin pozycjonują dziś jako kluczowy element układanki, który doprowadzi do trwałego pokoju. Tylko czy tym razem chińskie mediacje będą skuteczniejsze od amerykańskich?
Nowy incydent na granicy

Media nie zdążyły jeszcze przeanalizować postanowień pokojowej "mapy drogowej", kiedy władze Tajlandii poinformowały o kolejnym incydencie na granicy. Kiedy w Junnanie podpisywano dokument, na spornym odcinku granicy ponownie wybuchła mina przeciwpiechotna, poważnie raniąc tajskiego żołnierza.

Tajlandia - która ma niewspółmiernie większy od Kambodży potencjał wojskowy - oskarża sąsiada o podkładanie nowych min.

To wybuchy min przeciwpiechotnych za każdym razem stanowiły powód do wznowienia walk. Kambodża twierdzi, że min nie podkłada. Argumentuje, że jest jednym z najbardziej zaminowanych państw na planecie. To spuścizna wojny domowej i rządów Czerwonych Khmerów. Według władz Tajlandii nie wybuchają jednak miny produkcji sowieckiej, ale te wyprodukowane już w Federacji Rosyjskiej.

Trudno dotrzeć do prawdy. Faktem jest, że w tym roku na granicy z Kambodżą w wyniku wybuchu min zginęło lub zostało rannych 11 żołnierzy Tajlandii.