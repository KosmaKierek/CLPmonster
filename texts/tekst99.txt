Karol Nawrocki ma nowy pomysł. Zmiana w sprawie flagi od 1 stycznia

Od 1 stycznia 2026 roku w każdą sobotę flaga powiewająca nad Pałacem Prezydenckim będzie zmieniana i przekazywana wspólnotom lokalnym w całej Polsce - poinformował w niedzielę szef gabinetu Prezydenta RP Paweł Szefernaker.

"Bożonarodzeniowa stajenka to nie jedyny nowy zwyczaj wprowadzony przez Prezydenta Karola Nawrockiego. 1 stycznia 2026 o 12:00, a następnie w każdą sobotę o 12:00, będzie uroczyście zmieniana flaga powiewająca nad Pałacem Prezydenckim. Flaga zdjęta z masztu będzie przekazywana wspólnotom lokalnym w całej Polsce” - przekazał na platformie X szef Gabinetu Prezydenta RP Paweł Szefernaker. 

W zeszłym tygodniu przed Pałacem Prezydenckim stanęła szopka betlejemska. Konstrukcja stajenki jest darem od miasta Zakopane - rzeźbione w lipowych pniach postacie w szopce pochodzą z gminy Poronin i wykonali je tamtejsi artyści-rzeźbiarze. 

Z filmu zamieszczonego przez Szefernakera wynika, że flagi będą trafiać m.in do szkół, strażaków czy innych służb. 

Rzecznik prasowy prezydenta Rafał Leśkiewicz podkreślił natomiast, że biało-czerwona flaga umieszczona nad Pałacem Prezydenckim przypomina, że Polska jest państwem wolnym i suwerennym. "Flaga jest znakiem ciągłości – od pierwszych koronacji królewskich po współczesność. Jest także zobowiązaniem do troski o naszą Ojczyznę, do odpowiedzialności za jej przyszłość oraz do szacunku wobec wspólnoty narodowej, którą symbolizuje" - napisał we wpisie na platformie X.