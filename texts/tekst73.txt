Silna śnieżyca uderzy już za kilka godzin. Nawet 25 cm śniegu w ciągu doby

Przed nami bardzo trudny czas w pogodzie. Część Polski musi się przygotować na silną śnieżycę. Polscy Łowcy Burz wskazali północną część kraju, jako obszar, gdzie w ciągu doby może lokalnie spaść ok. 25 cm śniegu. Opadom mogą nawet towarzyszyć wyładowania atmosferyczne. Przyczyną będzie tzw. efekt morza, który utrzyma się przez kilka najbliższych dni.

Choć tegoroczny grudzień przez większość czasu w niczym nie przypominał zimy, to sama jego końcówka da nam się mocno we znaki. Wszystko za sprawą bardzo silnych opadów śniegu, które mogą doprowadzić do sporych utrudnień na drogach.

Efekt morza zasypie północną Polskę. Nawet 25 cm śniegu w ciągu doby

Pogoda na północnym wschodzie Polski zacznie się pogarszać po południu, kiedy pojawią się przelotne opady deszczu i deszczu ze śniegiem. W miarę upływu godzin zaczną przechodzić w śnieg. Jak przewidują Polscy Łowcy Burz, późnym popołudniem, wieczorem i w nocy najmocniej sypać będzie w pasie od Pomorza Wschodniego i Warmii po Mazury.

Opady będą związane z tzw. efektem morza, który powstanie w wyniku napływu zimnego powietrza nad znacznie cieplejsze Morze Bałtyckie. W takiej sytuacji dochodzi do dodatkowego wypiętrzania chmur, co znacznie zwiększa intensywność opadów. Prognozy Polskich Łowców Burz wskazują, że w ciągu doby na wspomnianym obszarze może spaść nawet ok. 25 cm śniegu. Co więcej, możliwe są nawet lokalne wyładowania atmosferyczne i silny wiatr powodujący zawieje i zamiecie śnieżne. Według naszych prognoz silne śnieżyce związane z efektem morza utrzymają się nad tym obszarem co najmniej do początku stycznia.

W kolejnych godzinach mocno sypnie również na południu, szczególnie w rejonach podgórskich, gdzie w ciągu doby może spaść ok. 15 cm śniegu. Tam jednak nie ma ryzyka wystąpienia burz.