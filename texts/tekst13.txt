Kim jest syn Elżbiety II, książę Karol? Sylwetka nowego króla Wielkiej Brytanii 

Elżbieta II, królowa Wielkiej Brytanii zmarła 8 września 2022 roku. Nowym królem został jej najstarszy syn, książę Karol. Przedstawiamy sylwetkę następcy zmarłej monarchini.

Elżbieta II zmarła 8 września w wieku 96 lat. Jej następcą został najstarszy syn, książę Karol. Kim jest nowy monarcha i czym zapisał się w historii Wielkiej Brytanii?
Książę Karol - wiek

Książę Karol urodził się 14 listopada 1948 roku w Londynie. Na tron wstępuje więc w wieku 74 lat. Tym samym Karol jest najstarszym obejmującym władzę monarchą w historii Wielkiej Brytanii.
Książę Karol - następca Elżbiety II

Książę Karol został królem, gdyż jest najstarszym dzieckiem zmarłej 8 września królowej Elżbiety II i jej męża, księcia Filipa. Następcą nowego monarchy będzie natomiast jego najstarszy syn, książę William.

Książę Karol - imię

Po przejęciu tronu Karol mógł jako król przyjąć inne imię. Zdecydował się jednak pozostać przy swym pierwszym. Będzie więc rządził jako król Karol III. 
Książę Karol i Camilla

Książę Karol wziął ślub z Camillą Parker Bowles 9 kwietnia 2005 roku. Para poznała się jednak jeszcze w latach młodzieńczych, nim nowy król Wielkiej Brytanii zdążył poślubić Dianę Spencer. Mimo że książę szybko się w niej zakochał, ich związek miał być nieakceptowany przez rodzinę królewską.

Ostatecznie Camilla poślubiła więc Andrew Parker Bowlesa, a Karol poświęcił się relacji z Dianą. Nie oznaczało to jednak, że nie pozostawał w kontakcie z dawną miłością. Co więcej, para romansowała, co pogarszało stan psychiczny małżonki nowego króla.

Gdy Diana i Karol rozwiedli się w 1996 roku, monarsze łatwiej było utrzymywać relację z Camillą. Coraz częściej zaczęli pokazywać się razem, aż ostatecznie ogłosili zaręczyny, do których doszło w 2005 roku. Ukochana księcia była już wtedy od 10 lat rozwiedziona z pierwszym mężem.

Książę Karol i Diana Spencer

W latach 70. XX w. Karol spotykał się z lady Sarą Spencer. To właśnie wtedy poznał jej młodszą siostrę, Dianę, która później miała zostać jego małżonką. Para zaręczyła się 6 lutego 1981 roku, jednak wcześniej nie zdążyła zbyt dobrze się poznać - widzieli się bowiem jedynie kilkanaście razy.

Ślub odbył się 29 lipca 1981 roku. Ze związku z Dianą Karol ma dwóch synów - starszego Williama i młodszego Harry'ego. 

Wiele wskazuje jednak na to, że książę zdecydował się na ślub z przymusu. Wciąż kochał także wspomnianą Camillę, z którą nadal romansował. Małżeństwo bardzo szybko zaczęło przeżywać kryzys, wpływający na pogłębiające się zaburzenia psychiczne Diany. 

Ostatecznie para w 1992 roku ogłosiła separację, a w 1996 roku - rozwód. Rok później, 31 sierpnia 1997 roku księżna Walii zginęła w wypadku samochodowym w Paryżu. Karol wraz z synami uczestniczyli w jej pogrzebie, idąc na czele orszaku.
Książę Karol - dzieci i wnuki

Książę Karol ma dwóch synów. Starszym z nich jest książę William, a młodszym - książę Harry. Doczekał się już również piątki wnucząt - George'a, Charlotte oraz Louisa (dzieci Williama) oraz Archiego i Lilibet (dzieci Harry'ego).
Książę Karol - rodzeństwo

Książę Karol ma troje rodzeństwa. To książęta Edward i Andrzej oraz księżniczka Anna.
Książę Karol - The Crown

Książę Karol, jego dorastanie, a później relacje z Camillą i Dianą, zostały oczywiście sportretowane w popularnym serialu The Crown. Jego postać odgrywali kolejno Billy Jenkins, Julian Baring oraz Josh O’Connor.