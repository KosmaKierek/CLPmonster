Koronacja Karola III tańsza od pogrzebu Elżbiety II. "Dołożono starań, aby ograniczyć koszty do minimum"

Ujawniono, ile podatnicy wydali na koronację króla Karola III. "Koszt historycznego wydarzenia to zaledwie ułamek wydatków na państwowy pogrzeb królowej Elżbiety II" – podkreślają media. I przypominają o "finansowym impulsie" dla brytyjskiej gospodarki.

Wiadomo, ile kosztowała koronacja króla Karola III. W czwartek, 21 listopada, Departament Kultury, Mediów i Sportu (DCMS) opublikował roczny raport. Z oficjalnych danych rządowych wynika, że na historyczne królewskie wydarzenie, które odbyło się 6 maja 2023 r., podatnicy wydali 72 mln funtów (prawie 375 mln zł).

Ponad jedna trzecia kwoty – 21,7 mln funtów (prawie 113 mln zł) – została wydana przez ministerstwo spraw wewnętrznych na zapewnienie bezpieczeństwa uroczystości. Pozostałe 50,3 mln funtów (prawie 262 mln zł) zostało wydane przez DCMS na organizację koronacji.

Koronacja Karola III tańsza od pogrzebu Elżbiety II

"Koronacja Karola III była wielką uroczystością państwową. Koszt historycznego królewskiego wydarzenia to zaledwie ułamek wydatków na pogrzeb królowej Elżbiety II i związane z nim wydarzenia w 2022 r., które wyniosły 162 mln funtów. Król Karol III był świadomy kryzysu ekonomicznego, nalegał na zmniejszenie i skrócenie ceremonii. Ponieważ chodziło o historyczną okazję państwową, potrzebna była równowaga, aby odzwierciedlić wielkość i globalne znaczenie tego wydarzenia" – informuje "The Mirror".

DCMS opisał koronację Karola III jako "jedyny w swoim rodzaju moment, który był okazją do wspólnego świętowania, wzmocnienia tożsamości narodowej i zaprezentowania Wielkiej Brytanii światu". Wiadomo, że wielki lunch koronacyjny, który odbył się 7 maja 2023 r., był obchodzony przez jedną na pięć osób w Wielkiej Brytanii i zebrał 14,4 mln funtów (prawie 75 mln zł) na cele charytatywne.

Rzecznik DCMS podkreślił, że "zgodnie z przepisami regulującymi wydawanie pieniędzy podatników, dołożono wszelkich starań, aby ograniczyć koszty do minimum".

Koronacja miała przynieść brytyjskiej gospodarce impuls w wysokości do 1 mld funtów, ze względu na zwiększone przychody z turystyki i hotelarstwa.