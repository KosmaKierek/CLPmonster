
Karol III został królem Zjednoczonego Królestwa
W Opactwie Westminsterskim w Londynie odbyła się koronacja Karola III. Monarcha jest najstarszym królem w historii Wielkiej Brytanii - rozpoczął swoje panowanie w wieku 75 lat. U jego boku stoi Królowa Małżonka, Kamila, która także dziś została koronowana.

 Koronacja króla odbyła się według ceremonii sprzed wieków, poprowadził ją arcybiskup Canterbury, Justin Welby.

Karol III ostatni raz był na koronacji jako małe dziecko w 1953 roku, obserwując koronację swojej matki, nieżyjącej już królowej Elżbiety. Dziś u jego boku stoi Kamila, Królowa Małżonka, która wkrótce będzie opisywana jako Królowa Kamila.

W koronacji brało udział ponad 5 tysięcy żołnierzy Królewskiej Marynarki Wojennej, armii, Królewskich Sił Powietrznych i sił Wspólnoty Narodów. Przybyli dziewięcioma pociągami na najbardziej ruchliwą stację kolejową w Wielkiej Brytanii, Londyn Waterloo, w ciągu mniej więcej godziny.

Na dźwięk specjalnego nagrania z wezwaniem króla i królowej, odtwarzanym na stacjach w całej Wielkiej Brytanii, przemaszerowali przez Most Westminsterski, aby stawić się na koronacji.

Na uroczystości zjechały głowy państw z całego świata. Choć Pałac Buckingham nie opublikował pełnej listy gości, wiadomo, że w ławach Opactwa Westminsterskiego zasiedli przedstawiciele monarchii - królowie lub następcy - m.in. z Belgii, Bhutanu, Danii, Hiszpanii, Holandii, Japonii, Jordanii, Liechtensteinu, Luksemburga, Malezji, Monako, Norwegii, Szwecji, Tajlandii i Tonga, oraz przedstawiciele niepanujących już rodzin królewskich z Bułgarii, Grecji, Jugosławii i Rumunii. 

Obecni byli prezydenci lub premierzy państw ze Wspólnoty Narodów, m.in. z Kanady, którą reprezentuje premier Justin Trudeau, Anthony Albanese z Australii, premier Nowej Zelandii Chris Hipkins i przedstawiciele innych państw Wspólnoty. 

W uroczystości uczestniczyli także prezydenci m.in. Francji, Niemiec, Włoch, Czech czy Węgier. Polskę reprezentują Agata i Andrzej Dudowie. Ukrainę - premier Denis Szmyhal i pierwsza Dama Ołena Zełenska. 

 Nie przyjechał prezydent USA Joe Biden. W Londynie gości natomiast Jill Biden z córką. Komentatorzy zauważają, że nieobecność Bidena nie jest niczym niezwykłym, ponieważ dotychczas żaden prezydent USA nie uczestniczył w koronacji brytyjskiego monarchy.

Uwagę mediów zwrócił książę Harry, który po rezygnacji z monarszych funkcji zajmuje miejsce z dala od najbliższej rodziny, wśród innych gości.

450 miejsc w Opactwie przeznaczonych jest dla "zwykłych" Brytyjczyków -  odznaczonych  Medalem Imperium Brytyjskiego  wolontariuszy, przedstawicieli organizacji charytatywnych i działaczy społeczności w całym kraju. Wielu z nich zostało nagrodzonych w uznaniu za ich wkład dla społeczności podczas pandemii Covid-19. 

 Zaproszeń nie wystosowano do przedstawicieli m.in. Afganistanu, Białorusi, Iranu i Syrii.

Tuż przed rozpoczęciem koronacji na ulice Londynu wyszli antymonarchiści. Policja, która zapowiadała brak jakiejkolwiek tolerancji dla zakłóceń porządku w tym dniu, aresztowała przywódcę republikanów i pięciu innych organizatorów protestów.

Po nabożeństwie i koronacji w Opactwie Westminsterskim para królewska wróciła do Pałacu Buckingham, a około 15.15 wraz z innymi członkami Royal Family pokazała się zgromadzonej publiczności z pałacowego balkonu.

Niedziela 8 maja będzie dniem Koronacyjnych Wielkich Lunchy, które na cześć nowego władcy urządzą Brytyjczycy w swoich domach. Gospodarzem takiego lunchu będzie też brytyjski premier przy Downing Street 10

Wieczorem w zamku Windsor odbędzie się koncert, w którym weźmie udział m.in.  Andrea Bocelli, Katy Perry czy Lionel Richie.