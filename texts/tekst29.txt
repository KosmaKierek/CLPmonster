Wszystko, co wiemy o koronacji króla Karola III

Po śmierci królowej Elżbiety II, 8 września 2022 roku, Karol III został królem. Od tego czasu wygłosił pierwsze przemówienie do narodu, przewodniczył historycznej Radzie Akcesyjnej, odbył rozmowy ze światowymi przywódcami i zaczął oswajać się z nową rolą monarchy, głowy Wspólnoty Narodów i najwyższego namiestnika Kościoła Anglii. Wyczekując oficjalnej koronacji, przybliżamy wszystko, co do tej pory wiadomo na temat tego historycznego dnia.
Kiedy odbędzie się koronacja króla Karola III?

Tradycja nakazuje, aby kraj pozostawał w żałobie przez odpowiedni okres po odejściu byłego monarchy. Sama królowa Elżbieta II wstąpiła na tron 6 lutego 1952 r., ale została koronowana dopiero 2 czerwca 1953 r.  Ceremonię koronacji Karola III na króla zaplanowano na 6 maja 2023 roku.
Gdzie odbędzie się koronacja króla Karola III?

Opactwo westminsterskie było miejscem brytyjskich koronacji przez ostatnie 900 lat i jest mało prawdopodobne, aby ceremonia Karola III odbiegała od ustalonego modelu – przynajmniej pod tym względem.
Jak będzie wyglądać koronacja króla Karola III?

Koronacja Karola III może jednak znacznie różnić się od koronacji jego matki. Jak podaje „The Telegraph”, plany zostały opracowane pod kryptonimem operacja „Golden Orb” i będą odzwierciedlać wizję nowego władcy „skromniejszej, bardziej nowoczesnej monarchii”. Informatorzy dziennika twierdzą, że ceremonia będzie krótsza niż trzy godziny poświęcone koronacji królowej. Będzie również mniej kosztowna (jako że płaci za nią rząd, król wyraził podobno życzenie, aby uroczystość była uznana za „niedrogą”) i weźmie w niej udział więcej przedstawicieli różnych wyznań i grup społecznych, aby dokładniej odzwierciedlić różnorodność etniczną narodu.

Inne aspekty ceremonii będą bardziej zbliżone do koronacji królowej. Król Karol III złoży przysięgę koronacyjną, zostanie namaszczony konsekrowanym olejem, otrzyma jabłko królewskie i berło, a arcybiskup Canterbury nałoży na jego głowę koronę św. Edwarda. Następnie król ma pojawić się na balkonie pałacu Buckingham wraz z królową małżonką Camillą, nowymi księciem i księżną Walii oraz ich dziećmi.
Czy królowa małżonka Camilla zostanie koronowana wraz z królem Karolem III?

Tak, po deklaracji królowej Elżbiety II z początku 2022 r., że jej „szczerym życzeniem” jest, aby była księżna Kornwalii przyjęła tytuł królowej małżonki, gdy Karol wstąpi na tron, zostanie ona koronowana u boku monarchy. Stanie się pierwszą królową małżonką od czasów królowej matki w 1937 r., a na jej głowę zostanie włożona platynowa korona tej ostatniej, ozdobiona 2,8 tys. diamentów, w tym 105-karatowym Koh-i-noor. (Jako mężczyźnie, księciu Filipowi, nie przysługiwał podobny zaszczyt).
Kto będzie obecny na koronacji króla Karola III?

W koronacji królowej Elżbiety II wzięło udział ponad 8 tys. gości, ale oczekuje się, że koronacja króla Karola III będzie znacznie mniejsza – obecnych będzie ok. 2 tys. dygnitarzy. Wśród nich znajdą się członkowie rodziny królewskiej, przedstawiciele parlamentu i Kościoła, a także prominentni politycy ze Wspólnoty Narodów i całego świata.
Czy koronacja króla Karola III będzie transmitowana na żywo?

Tak, biorąc pod uwagę, że Rada Akcesyjna króla Karola III była po raz pierwszy w historii nadawana w telewizji, jest niemal pewne, że jego koronacja będzie transmitowana na żywo. Koronacja królowej Elżbiety II, pierwsza tego typu ceremonia pokazana w telewizji, przyciągnęła w Wielkiej Brytanii ok. 27 mln widzów – liczba ta może zostać łatwo przekroczona w 2023 r.
Czy koronacja króla Karola III będzie dla Brytyjczyków dniem wolny od pracy?

Poniedziałek, 8 maja będzie dniem wolnym od pracy. Para królewska zachęca, by tego dnia Brytyjczycy zaangażowali się w działania dobroczynne, wspierając swoją lokalną społeczność.
Którzy z członków rodziny królewskiej wezmą udział w koronacji?

Oprócz towarzyszącej Karolowi III żony Kamili, na koronacji mają pojawić się książę i księżna Walii z dziećmi. Podczas nabożeństwa najstarszy syn pary, książę George, będzie pełnić rolę honorowego pazia. Funkcji jego młodszego rodzeństwa – księżniczki Charlotte i księcia Louisa – jak dotąd nie ujawniono. Co wiemy na pewno, to, że po licznych rozmowach swoją obecność zapowiedział książę Sussex. W Opactwie Westminsterskim Harry pojawi się jednak sam. Jego żona Meghan Markle pozostanie na ten czas w Kalifornii, opiekując się księciem Archiem i księżniczką Lilibet.
Co znajdzie się wśród insygniów koronacyjnych?

Regalia to cenne przedmioty na co dzień przechowywane w Twierdzy Tower w Londynie. Symbolizują władzę monarchy, jego służbę, obowiązki i oddanie. W tradycji brytyjskiej insygnia obejmują miecze, berła, kulę, pozłacaną łyżkę koronacyjną, złotą laskę i koronę św. Edwarda. Wykonanym na zamówienie dla króla Karola II w 1661 roku nakryciem głowy, siedemdziesiąt lat temu była koronowana Elżbieta II.
Jakie gwiazdy wystąpią podczas koncertu celebrującego koronację?

Przewiduje się, że na koncercie koronacyjnym organizowanym na terenie zamku Windsor udział weźmie około 20 tys. osób. Jako pierwsi występy potwierdzili artyści, jak: Katy Perry, Lionel Richie, zespół Take That, Andrea Bocelli i Freya Ridings. Perry oraz Richie współpracowali wcześniej z organizacjami charytatywnymi wspieranymi przez Karola III, z kolei frontman Take That Gary Barlow kuratorował koncertowi celebrującymi Diamentowy Jubileusz królowej Elżbiety II w 2012 roku.