Zastępca prezesa Instytutu Pamięci Narodowej dr hab. Karol Polejowski uczestniczył w dwustronnych rozmowach delegacji Prezydenta RP z delegacją Prezydenta Ukrainy
19 grudnia 2025 r. w Warszawie Prezydent RP Karol Nawrocki spotkał się z Prezydentem Ukrainy Wołodymyrem Zełenskim. Jednym z tematów rozmów była polsko-ukraińska współpraca w zakresie pamięci oraz prac poszukiwawczo-ekshumacyjnych, dotyczących polskich ofiar konfliktów, zbrodni wojennych i represji, które miały miejsce na obecnym terytorium Ukrainy, a także ukraińskich ofiar na terytorium Rzeczypospolitej Polskiej. W rozmowach dwustronnych uczestniczył dr hab. Karol Polejowski, zastępca prezesa Instytutu Pamięci Narodowej.

19 grudnia 2025 r. w Warszawie Prezydent RP Karol Nawrocki spotkał się z Prezydentem Ukrainy Wołodymyrem Zełenskim. Jednym z tematów rozmów była polsko-ukraińska współpraca w zakresie pamięci oraz prac poszukiwawczo-ekshumacyjnych, dotyczących polskich ofiar konfliktów, zbrodni wojennych i represji, które miały miejsce na obecnym terytorium Ukrainy, a także ukraińskich ofiar na terytorium Rzeczypospolitej Polskiej. W rozmowach dwustronnych uczestniczył dr hab. Karol Polejowski, zastępca prezesa Instytutu Pamięci Narodowej.
Ekshumacje II Wojna Światowa relacje polsko-ukraińskie Zbrodnia Wołyńska
19.12.2025

Zastępca prezesa IPN dr hab. Karol Polejowski wziął udział w oficjalnym przywitaniu Wołomymira Zełenskiego na dziedzińcu Pałacu Prezydenckiego w Warszawie oraz w rozmowach delegacji polskiej i ukraińskiej. W spotkaniu wziął również udział Ołeksandr Ałfiorow, szef Ukraińskiego Instytutu Pamięci Narodowej. W agendzie rozmów między przywódcami Polski i Ukrainy, obok kwestii bezpieczeństwa i gospodarki, znalazły się również zagadnienia historyczne.

Jak zaznaczył Prezydent RP Karol Nawrocki podczas konferencji prasowej prezydentów Polski i Ukrainy, która odbyła się po rozmowach obu delegacji, 26 wniosków złożonych w tym roku przez Instytut Pamięci Narodowej dotyczących poszukiwań lub ekshumacji ofiar zbrodni ukraińskich nacjonalistów na terenie dzisiejszej Ukrainy, powinno zostać rozpatrzonych. Przypomniał również o wielkiej odpowiedzialności, jaka spoczywa na obu państwach, aby tę kwestię rozstrzygnąć, ponieważ jest ona szczególnie ważna dla Polaków. Prezydent Wołomymir Zełenski zaznaczył, że Ukraina będzie wspierać polskie prace poszukiwawczo-ekshumacyjne na terenie Ukrainy.

Wcześniej Prezydent Karol Nawrocki wręczył Prezydentowi Wołomymirowi Zełenskiemu dwutomową publikację pt. „Dokumenty Zbrodni Wołyńskiej”, wydaną przez Instytut Pamięci Narodowej także w języku ukraińskim. Ten symboliczny gest miał podkreślić wagę i znaczenie kwestii ekshumacji ofiar Zbrodni Wołyńskiej dla państwa polskiego i dobrych partnerskich relacji polsko-ukraińskich.

***

Zbrodnia Wołyńska
W świetle prawodawstwa międzynarodowego mordy popełnione przez Ukraińców głównie na Polakach kwalifikowane są jako ludobójstwo. Zgodnie z najnowszymi szacunkami polskich badaczy w latach 1939–1947 z rąk ukraińskich nacjonalistów zginęło nawet ponad 120 tys. obywateli Kresów Wschodnich II Rzeczypospolitej: ok. 60 tys. na Wołyniu i co najmniej 60 tys. w Małopolsce Wschodniej (woj. lwowskie, stanisławowskie i tarnopolskie), na Polesiu i na Lubelszczyźnie.