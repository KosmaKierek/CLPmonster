Koronacja Karola III z wyjątkowym prezentem od papieża Franciszka

6 maja odbędzie się koronacja Karola III. Uroczystość ma charakter wielokulturowy. Nie zabraknie na niej akcentu katolickiego i wyjątkowego prezentu od papieża Franciszka.

Koronacja następcy Elżbiety II i głowy Kościoła Anglii

W najbliższą sobotę 6 maja w anglikańskim Opactwie Westminsterskim Karol III zostanie ukoronowany jako następca królowej Elżbiety II. Kościół Anglii ma charakter państwowy, stąd jego oficjalnym zwierzchnikiem jest panujący monarcha Wielkiej Brytanii. Przywódcą duchowym Kościoła jest arcybiskup Canterbury, będący z urzędu anglikańskim prymasem Anglii.

Jeszcze jako książę Walii Karol oświadczył, że chce, aby obchody były wielokulturowe. Później sprecyzował swoją wypowiedź: tłumaczył, że swoje zadanie jako „obrońcy wiary”, papieski tytuł honorowy przynależny królom angielskim, rozumie wyraźnie w odniesieniu do wszystkich religii w królestwie.
Sympatia do Kościoła katolickiego

Kilkukrotnie pokazał, że nie jest pozbawiony sympatii do Kościoła katolickiego: w kwietniu 2005 roku przełożył planowany ślub z Camillą Parker Bowles, by nie kolidował z Mszą pogrzebową Jana Pawła II – a nawet by osobiście w niej uczestniczyć. Po raz ostatni Karol był w Watykanie w październiku 2019 roku na kanonizacji konwertyty z anglikanizmu Johna Henry’ego Newmana (1801-1890).

Już w miniony weekend było wiadomo, że po raz pierwszy od czasów reformacji na koronacji brytyjskiego króla będą obecni biskupi katoliccy. Jak wynika z opublikowanego przez Kościół anglikański przebiegu liturgii koronacyjnej, na zakończenie koronacji błogosławieństwo dla Karola III wypowie katolicki arcybiskup Westminsteru, kardynał Vincent Nichols.
„Sąsiedzi w wierze”

Obok kard. Nicholsa będzie obecny greckoprawosławny arcybiskup Wielkiej Brytanii, Nikita (Loulias) oraz przewodnicząca wolnych Kościołów, Helen Cameron. Nowością jest również to, że jeszcze przed koronacją Karol III złoży obietnicę „chronienia wszystkich religii”. Ponadto, po ceremonii koronacji, zostanie odczytane wspólne pozdrowienie wszystkich religii dla króla. Według programu uroczystości, jako „sąsiedzi w wierze” pozdrowią króla Karola przedstawiciele judaizmu, islamu, hinduizmu, buddyzmu oraz sikhów.
Wyjątkowy dar od papieża Franciszka

Papież Franciszek podarował królowi Wielkiej Brytanii Karolowi III dwa małe fragmenty krzyża, na którym ukrzyżowano Jezusa Chrystusa. Będą one wbudowane w srebrny krzyż, niesiony na czele procesji w czasie koronacji monarchy.

Kościół anglikański Walii nazwał ten „osobisty dar” papieża „znaczącym gestem ekumenicznym”. Krzyż procesyjny z wbudowanymi relikwiami pobłogosławił anglikański arcybiskup Walii Andrew John podczas nabożeństwa kościele w Llandudno.

Po koronacji krzyż będzie należał do Kościoła anglikańskiego Walii, lecz korzystać z niego będzie mógł również tamtejszy Kościół katolicki. Katolicki arcybiskup Cardiff – Mark O’Toole podkreśla, że krzyż z relikwiami „jest nie tylko znakiem głębokich korzeni chrześcijańskich naszego narodu”, ale także zachętą dla wszystkich do kształtowania swego życia „według miłości danej przez naszego Zbawiciela Jezusa Chrystusa”.