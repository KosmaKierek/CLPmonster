Po koronacji Karola III: Średniowieczna ceremonia z nowoczesnymi akcentami

 Od początku do końca pierwszej od 70 lat koronacji głowy Zjednoczonego Królestwa widać było pracę włożoną w dostosowanie tradycyjnej ceremonii religijnej do wymogów wielokulturowego społeczeństwa.

Pogoda dopisała i była prawdziwie angielska - deszcz padał od początku do końca sobotnich czterogodzinnych uroczystości koronacyjnych Karola III i królowej Kamili. Koronacja rozpoczęła się chwilę po 10, gdy para królewska przejechała zaprzężoną w sześć siwych koni klimatyzowaną karocą z elektrycznie opuszczanymi szybami do opactwa westminsterskiego przy placu Westminsterskim. Zakończyła po trzeciej, gdy król i królowa - po odebraniu parady wojskowej z udziałem czterech tysięcy żołnierzy i żołnierek oraz blisko trzystu koni - wyszli na balkon pałacu Buckingham, by wraz z dziesiątkami tysięcy zgromadzonych tam poddanych obserwować przelot samolotów Royal Air Force, które zabarwiły niebo w kolory czerwono-biało-niebieskiej flagi.