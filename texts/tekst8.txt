Dzieci Kate i Williama znów „skradły show”. Ich zdjęcia z koronacji Karola III rozczulają

Książę George, księżniczka Charlotte oraz książę Louis zachwycili podczas koronacji Karola III. Zobaczcie zdjęcia dzieci księcia Williama i księżnej Kate z historycznego wydarzenia.

Karol III został oficjalnie koronowany na króla Zjednoczonego Królestwa Wielkiej Brytanii i Irlandii Północnej. Koronowano również jego żonę – Camillę. Wyjątkowa uroczystość odbyła się 6 maja 2023 roku w Opactwie Westminsterskim. Królewskiej parze towarzyszyło ponad 2000 gości i gościń z całego świata, a także członkowie i członkinie rodziny królewskiej. Na wydarzeniu nie mogło zabraknąć następcy tronu, czyli księcia Williama, jak również księżnej Kate. Choć absolutnie zachwycili, to nie oni przykuli szczególną uwagę znajdujących się w Londynie fotoreporterów i fotoreporterek. „Gwiazdami” ceremonii po raz kolejny okazały się ich dzieci – książę George, księżniczka Charlotte oraz książę Louis. 

Dzieci księcia Williama i księżnej Kate na koronacji Karola III

Król Karol i królowa Camilla dotarli do Opactwa Westminsterskiego tuż przed południem. Za nimi do świątyni weszli książę William oraz księżna Kate, a także ich synowie i córka. Młodsze dzieci (księżniczka Charlotte i książę Louis) towarzyszyły następcom brytyjskiego tronu podczas całego nabożeństwa, podczas którego koronowano ich dziadka, jak również jego żonę. Rodzeństwo po raz kolejny „skradło show”. Nie sposób nie zauważyć podobieństwa - między nimi, a także do rodziców. Szczególną uwagę zwróciła też stylizacja księżniczki Charlotte. Podczas koronacji miała na włosach opaskę dopasowaną do tej, którą tego dnia założyła Kate Middleton. 

Książę George miał ważne zadanie podczas koronacji Karola III

To na pewno wyjątkowy dzień dla księcia George’a, który pełnił ważną funkcję podczas koronacji Karola III i Camilli. Wraz z kilkoma innymi chłopcami niósł szaty pary królewskiej. Najstarszy syn księcia Williama i księżnej Kate, a także trzech wnuków królowej znaleźli się w gronie ośmiu paziów honorowych. Wszyscy poradzili sobie świetnie.

W naszej galerii (na dole strony) możecie zobaczyć zdjęcia księcia George’a, księżniczki Charlotte i księcia Louisa z sobotniej koronacji Karola III oraz Camilli. To najlepsze, a na pewno najbardziej cute, co dziś zobaczycie.