
Wielka Brytania

UE i Wielka Brytania są partnerami strategicznymi, których łączą wspólne wartości i którzy dążą do zacieśnienia współpracy w dziedzinach wspólnego zainteresowania, aby zaspokoić potrzeby swoich obywateli.


Partnerstwo strategiczne

Wielka Brytania to byłe państwo członkowskie UE, które wystąpiło z Unii 31 stycznia 2020 r., po 47 latach.

Stosunki między UE a Wielką Brytanią są już uregulowane za pomocą kilku kompleksowych umów. Na pierwszym szczycie UE – Wielka Brytania 19 maja 2025 r., po pięciu latach od wystąpienia tego państwa z Unii, obie strony uzgodniły partnerstwo strategiczne. UE i Wielka Brytania mają teraz współpracować w sprawach globalnych i pogłębiać współpracę w wielu kwestiach dwustronnych, z korzyścią dla obywateli i we wspólnym interesie.

Obie strony potwierdziły również, że partnerstwo opiera się na umowie o wystąpieniu Wielkiej Brytanii z UE, w tym ramach windsorskich, oraz na umowie o handlu i współpracy. Umowy te nadal stanowią podstawę, a obie strony zapewnią ich pełne, terminowe i staranne wdrożenie.

Szczyt posłużył ustabilizowaniu stosunków. W jego następstwie Komisja Europejska i Wielka Brytania zobowiązały się do pracy nad przyszłymi porozumieniami, w tym w zakresie energetyki, przepisów rolno-spożywczych, klimatu, kontaktów międzyludzkich, migracji i egzekwowania prawa.


Bezpieczeństwo i obrona

Wielka Brytania i UE wspólnie odpowiadają za bezpieczeństwo Europy, a wyzwania związane z bezpieczeństwem, z którymi się mierzą, i ich interesy w tym zakresie są ze sobą ściśle powiązane.

Na szczycie 19 maja 2025 r. UE i Wielka Brytania uzgodniły partnerstwo w dziedzinie bezpieczeństwa i obrony. Ma ono stworzyć ramy współpracy w wielu obszarach, takich jak:

    bezpieczeństwo regionalne
    budowanie pokoju i zarządzanie kryzysowe, w tym współpraca i ewentualny udział Wielkiej Brytanii w operacjach UE w ramach wspólnej polityki bezpieczeństwa i obrony (WPBiO)
    bezpieczeństwo morskie
    inicjatywy, polityki i instrumenty
    bezpieczeństwo przestrzeni kosmicznej
    cyberprzestrzeń
    zagrożenia hybrydowe i odporność infrastruktury krytycznej
    zagraniczne manipulacje informacjami i ingerencje w informacje
    nieproliferacja, rozbrojenie i broń konwencjonalna
    budowanie potencjału partnerów
    szkolenie i kształcenie
    współpraca w państwach trzecich i na forach wielostronnych.

W związku z przyjęciem instrumentu finansowego SAFE (Instrument na rzecz Zwiększenia Bezpieczeństwa Europy) Wielka Brytania i Komisja Europejska zobowiązały się szybko zbadać możliwości dalszej współpracy.

Dla Wielkiej Brytanii i należących do NATO państw członkowskich UE podstawę ich zbiorowej obrony nadal stanowi NATO.

    Partnerstwo w dziedzinie bezpieczeństwa i obrony UE – Wielka Brytania

Priorytety globalne

UE i Wielka Brytania są partnerami o zbieżnych poglądach, których łączą wspólne wartości i którzy wspierają multilateralizm i międzynarodowy porządek oparty na zasadach oraz promują stabilność i dobrobyt na całym świecie.

Na szczycie 19 maja 2025 r. przywódcy UE i Wielkiej Brytanii wydali wspólne oświadczenie, w którym nakreślili szereg priorytetów o charakterze globalnym. Są to m.in.:

    pełne i bezwarunkowe zawieszenie broni i konstruktywne rozmowy na rzecz prawdziwego pokoju mające na celu zakończenie rosyjskiej wojny napastniczej przeciwko Ukrainie i przywrócenie kompleksowego, sprawiedliwego i trwałego pokoju
    natychmiastowe i trwałe zawieszenie broni w Strefie Gazy, uwolnienie wszystkich zakładników i niezakłócony napływ pomocy humanitarnej do Strefy Gazy
    Iran/Syria.

Przywódcy podkreślili też, że ważne jest utrzymanie wolnego, zrównoważonego, sprawiedliwego i otwartego handlu, potwierdzili swoje zaangażowanie na rzecz Bałkanów Zachodnich i wyrazili uznanie dla porozumienia Indii i Pakistanu o zaprzestaniu działań wojennych.