Karol III i Camilla ofiarami nieprzyjemnego incydentu. W stronę króla i jego żony poleciały jajka i obelgi [WIDEO]

Brytyjska rodzina królewska od lat wzbudza skrajne emocje wśród poddanych. Boleśnie przekonali się o tym ostatnio król Karol III i jego małżonka Camilla, którzy zostali zaatakowani na ulicach Yorku. Nagranie ze zdarzenia trafiło do sieci.

Historyczne zmiany na brytyjskim dworze

Od śmierci królowej Elżbiety II minęły już ponad dwa miesiące. Zgodnie ze zwyczajami panującymi od wieków w brytyjskiej monarchii, obowiązki po zmarłej władczyni Zjednoczonego Królestwa przejęło najstarsze z czworga jej dzieci. Król Karol III i jego małżonka Camilla Parker Bowles, która szczyci się od niedawna tytułem królowej konsorty, zakończyli już okres żałoby i powrócili do wypełnienia swoich królewskich powinności.

Król Karol III i Camilla obrzuceni jajkami

9 listopada para królewska dotarła do Yorku. Oficjalna wizyta royalsów w znanym z historycznej zabudowy mieście na północy Anglii niestety rozpoczęła się od bardzo przykrego i zarazem dość niepokojącego zajścia. Okazało się bowiem, że w tłumie osób, które przyszły zobaczyć na żywo króla Wielkiej Brytanii i jego małżonkę, byli nie tylko fani rodziny królewskiej, ale także radykalni przeciwnicy monarchii.

Jak donoszą brytyjskie media, Karol III i jego żona Camilla zostali w Yorku przywitani okrzykami i obelgami.

To państwo zbudowano na krwi niewolników! – krzyknął jeden z mężczyzn znajdujących się za barierkami.

To jednak nie wszystko. W stronę króla i królowej konsorty poleciały jaja, co zostało uwiecznione na nagraniu lokalnych stacji telewizyjnych relacjonujących wizytę royalsów.

Wiwatujący tłum momentalnie zareagował na przykry incydent. Można było usłyszeć słowa „wstydź się” oraz wymowny tekst hymnu Wielkiej Brytanii, czyli „God Save The King” (Boże, chroń Króla).

Król Karol III nie przejął się szczególnie tym niespodziewanym zdarzeniem i zgodnie z planem kontynuował przechadzkę po mieście. Mężczyzna, który znieważył głowę Zjednoczonego Królestwa został błyskawicznie zatrzymany przez policję.