Podsumowanie koronacji Karola III. Podajemy najciekawsze informacje 

 Koronacja Karola III odbyła się w Opactwie Westminsterskim, gdzie zgodnie z tradycją to wydarzenie ma miejsce od ponad 900 lat.

    W ceremonii uczestniczyło około 2200 osób. To prawie cztery razy mniej niż w koronacji Elżbiety II 70 lat temu. Wśród osób przybyłych do Londynu znalazła się polska para prezydencka: Andrzej Duda wraz z małżonką Agatą Kornhauser-Dudą. Otrzymali oni zaproszenia podobnie jak przywódcy większości państw europejskich. Na przyjazd nie zdecydował się prezydent USA Joe Biden, który wydelegował swoją żonę Jill.
    450 miejsc w Opactwie Westminsterskim, czyli ok. jedną piątą wszystkich, przeznaczono dla zwykłych ludzi. Zaproszono osoby, które wyróżniły się działaniami charytatywnymi lub aktywnością na rzecz lokalnych społeczności.

Karol III i Camilla udali się do Opactwa Westminsterskiego karetą zamówioną z okazji 60-lecia panowania Elżbiety II. Była zaprzężona w sześć koni i podążało za nią ok. 200 żołnierzy z regimentu brytyjskiej armii, Household Cavalry Mounted Regiment.

    Nabożeństwo koronacyjne trwało około dwie godziny. Ceremonii przewodniczył arcybiskup Canterbury Justin Welby.
    Po zakończeniu koronacji królewska para udała się do Pałacu Buckingham złotą karetą koronacyjną z 1762 r. Za królewską karetą podążali pozostali członkowie rodziny oraz ponad 5000 żołnierzy ze wszystkich rodzajów sił zbrojnych, a także ok. 400 przedstawicieli sił zbrojnych z krajów Wspólnoty Narodów.

Ostatnim punktem ceremonii było tradycyjne pojawienie się rodziny królewskiej na balkonie Pałacu Buckingham, skąd pozdrowili zgromadzonych oraz obserwowali tradycyjny przelot samolotów, który jednak z powodu złej pogody został skrócony.

Na balkonie obecni byli tylko ci członkowie rodziny królewskiej, którzy pełnią obowiązki, czyli zabrakło młodszego brata króla Karola III, księcia Andrzeja, oraz młodszego syna monarchy, księcia Harry'ego, bo obaj z różnych powodów wycofali się czynnego udziału w rodzinie.