W. Brytania: Resort obrony: zawarliśmy z Niemcami umowę na wspólny zakup artylerii samobieżnej
Brytyjskie ministerstwo obrony poinformowało w niedzielę o podpisaniu z Niemcami umowy o wartości 52 mln funtów na wspólny zakup zaawansowanej technologicznie artylerii samobieżnej. Jak podano system ten może strzelać w ruchu i razić cele oddalone o ponad 70 km. 

W oświadczeniu resortu czytamy, że w ramach umowy Wielka Brytania otrzyma platformę demonstracyjną armatohaubicy samobieżnej RCH 155, a dwa egzemplarze tej broni trafią do Niemiec do przetestowania przez tamtejszą armię.

RCH 155 zostanie zamontowana na podwoziu kołowego transportera opancerzonego Boxer. Ministerstwo obrony podało, że szybkostrzelność działa wynosi osiem pocisków na minutę podczas ruchu pojazdu. Dzięki obrotowej wieży możliwe jest przeprowadzenie ataku na cele w dowolnym kierunku bez zmiany położenia. Pojazd jest w stanie przejechać do 700 km bez tankowania paliwa. Załoga liczy tylko dwóch żołnierzy dzięki zautomatyzowaniu wielu funkcji.

"Armia brytyjska wkrótce będzie miała nową artylerię, która będzie mogła strzelać w ruchu. (…) Wojna w Ukrainie pokazała, jak ważna jest możliwość szybkiego strzelania i przemieszczania się" - oświadczył wiceminister obrony ds. zamówień obronnych Luke Pollard.

Resort zapowiedział, że w ramach kontraktu W. Brytania i Niemcy będą dzielić się wynikami przeprowadzonych testów oraz infrastrukturą, "co zapewni obu krajom dostęp do sprzętu wysokiej klasy".

Agencja Reutera podała, że system artyleryjski jest produkowany przez francusko-niemiecki koncern zbrojeniowy KNDS i niemiecką firmę Rheinmetall.