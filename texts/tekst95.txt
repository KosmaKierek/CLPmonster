Rosyjski dyskont wrócił do UE. Zrobił to tylnymi drzwiami

Rosyjski dyskont Mere wrócił do Unii Europejskiej tylnymi drzwiami. Zrobił to pod nową nazwą Basket Plus. Na swój debiut w odświeżonej formie wybrał sobie zaprzyjaźniony kraj Władimira Putina. 

Jak donosi portal dlahandlu.pl rosyjska sieć dyskontowa, znana wcześniej jako Mere, wróciła do Europy ze sporym opóźnieniem. Dopiero na początku grudnia - mimo że do debiutu miało dojść znacznie wcześniej - weszła na rynek węgierski pod nową nazwą Basket Plus.
Sieć Mere wróciła do UE. Debiut pod nową nazwą na Węgrzech

Pierwszy sklep Basket Plus otwarto w Budapeszcie przy ulicy Besence. Mimo zmienionej nazwy sieć kontynuuje dobrze znany i sprawdzony sposób działania. W swoim modelu handlowym skupia się bowiem na jak największym ograniczaniu kosztów.

W tym celu rosyjska sieć stawia na minimalizm. W placówkach panuje magazynowy wystrój, towary eksponowane są bezpośrednio na paletach oraz w skrzyniach, a liczba pracowników jest ograniczona. Wszystko to - jak wylicza "DH" - pozwala oferować sieci ceny towarów nawet o 20-30 proc. niższe niż w sklepach konkurencyjnych dyskontów.

Sklep jest otwarty przez cały tydzień, ale właściciel nie zamierza się zatrzymywać w ekspansji w Europie. Sieć ma aktywnie poszukiwać kolejnych lokalizacji - m.in. w trójkącie Debreczyn-Miszkolc-Nyíregyháza oraz w zachodniej części kraju. Na razie nie wiadomo jednak, czy planowane są otwarcia w innych krajach UE.
Rosyjskie dyskonty chcą podbić Europę

Nie tylko Mere pod nową nazwą chce zarabiać w Europie. Jak donosi serwis, również inna rosyjska sieć dyskontowa - Fix Price Group prowadzi przygotowania do wejścia na rynek w Serbii. Pierwsze placówki mają ruszyć na początku 2026 roku. Sieć miała już otworzyć biuro w tym kraju, a także zbudować zespół odpowiedzialny za rozwój działalności.

Co więcej, na serbskim rynku cały czas działają sklepy Mere. Od 2020 roku funkcjonuje tam około 80 placówek. Plany zakładają zwiększenie tej liczby do 100 sklepów w najbliższym czasie.
Właściciele rosyjskich dyskontów na liście sankcyjnej

Warto przypomnieć, że na początku 2025 roku rosyjska sieć dyskontów znana jako Mere, powróciła na polski rynek już pod nową nazwą - MyPrice. Sklepy Mere w 2022 r. zostały zamknięte w Polsce w wyniku wybuchu wojny w Ukrainie

Jednak w kwietniu właściciele działających w Polsce dyskontów MyPrice zostali wpisani na listę sankcyjną MSWiA.