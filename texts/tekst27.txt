Po blisko 500 latach w koronacji króla będą uczestniczyć katoliccy biskupi

Koronacja królewska ma miejsce w czasie liturgii. Wydarzy się na niej coś, co nie miało miejsca od blisko 500 lat.

Po raz pierwszy od czasów reformacji w koronacji króla Karola III będą znowu uczestniczyli biskupi katoliccy. Według opublikowanego wczoraj przez Kościół anglikański programu liturgii koronacyjnej, na zakończenie uroczystości 6 maja błogosławieństwa udzieli królowi Karolowi katolicki arcybiskup Westminsteru, kardynał Vincent Nichols.
Obietnica „chronienia wszystkich religii”

Po raz pierwszy też – na życzenie nowego króla – w ceremonii koronacyjnej przewidziany jest większy udział przedstawicieli innych wspólnot chrześcijańskich. Obok kard. Nicholsa będzie obecny grecko-prawosławny arcybiskup Wielkiej Brytanii, Nikitas Loulias oraz przewodnicząca wolnych Kościołów, Helen Cameron. Nowością jest również to, że jeszcze przed koronacją Karol III złoży obietnicę „chronienia wszystkich religii”.

Ponadto, po ceremonii koronacji, zostanie odczytane wspólne pozdrowienie wszystkich religii dla króla. Według programu uroczystości, jako „sąsiedzi w wierze” pozdrowią króla Karola przedstawiciele judaizmu, islamu, hinduizmu, buddyzmu oraz sikhów.
