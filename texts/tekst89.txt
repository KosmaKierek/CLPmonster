 W. Brytania: Downing Street: Starmer rozmawiał z Zełenskim, Trumpem i europejskimi przywódcami
Premier Wielkiej Brytanii Keir Starmer rozmawiał w niedzielę wieczorem z prezydentem Ukrainy Wołodymyrem Zełenskim, prezydentem USA Donaldem Trumpem oraz europejskimi przywódcami – podał rzecznik biura szefa rządu na Downing Street. 

Przedstawiciel szefa brytyjskiego rządu poinformował, że "dyskusja skupiła się na wysiłkach na rzecz zapewnienia pokoju w Ukrainie". "Przywódcy pochwalili Trumpa za osiągnięte do tej pory postępy" w negocjacjach pokojowych - czytamy w oświadczeniu.
Wielowątkowa, intensywna debata o polskiej gospodarce w gronie przedstawicieli świata biznesu, polityki oraz nauki i środowiska eksperckiego odbędzie się 9 lutego 2026 r. w Warszawie. Zapraszamy na EEC Trends. Rejestracja dostępna na stronie wydarzenia.

Przewodnicząca Komisji Europejskiej Ursula von der Leyen poinformowała na kanale X, że wzięła udział w godzinnej rozmowie z Trumpem, Zełenskim i innymi europejskimi liderami. Jak przyznała, z zadowoleniem przyjęła "znaczny postęp", jaki osiągnięto w niedzielę podczas rozmów pokojowych na temat Ukrainy.

"Osiągnięto znaczny postęp, który przyjęliśmy z zadowoleniem. Europa jest gotowa kontynuować współpracę z Ukrainą i naszymi amerykańskimi partnerami, aby utrwalić ten postęp" - stwierdziła szefowa UE. Jak podkreśliła, "najważniejsze w tym przedsięwzięciu jest posiadanie żelaznych gwarancji bezpieczeństwa od pierwszego dnia (zawarcia pokoju - PAP)".

Po spotkaniu Trumpa i Zełenskiego w rezydencji Mar-a-Lago na Florydzie, odbyła się ich wspólna konferencja prasowa. Amerykański prezydent poinformował, że obaj liderzy przeprowadzili rozmowę telefoniczną z przywódcami Wielkiej Brytanii, Francji, Włoch, Niemiec, Finlandii, Polski, Norwegii oraz Unii Europejskiej.