Pałac Buckingham ma problem. Nikt nie chce wystąpić na koronacji Karola III

Pałac Buckingham ma nieoczekiwany kłopot w związku z koronacją Karola III. Występu na imprezie na cześć nowego króla Wielkiej Brytanii odmawiają po kolei wszystkie wielkie gwiazdy sceny muzycznej.

Koronacja Karola III już blisko

Koronacja Karola III zbliża się wielkimi krokami. Już 6 maja w Opactwie Westminsterskim w Londynie syn zmarłej we wrześniu ubiegłego roku królowej Elżbiety II oficjalnie wstąpi na tron Zjednoczonego Królestwa Wielkiej Brytanii i Irlandii Północnej. Z kolei małżonka Karola, Camilla, formalnie zostanie królową małżonką. Dzień po uroczystej ceremonii odbędzie się tzw. Lunch Koronacyjny. Zwieńczeniem hucznych celebracji będzie wielki koncert na zamku w Windsorze. BBC, która transmituje imprezę, rozdała poddanym w drodze losowania aż 10 tysięcy bezpłatnych wejściówek na to wydarzenie.
Gwiazdy odmawiają występu na koncercie koronacyjnym

Oczekiwania wobec planowanej od wielu miesięcy imprezy są ogromne. Przypomnijmy, że będzie to pierwsze tego typu wydarzenie od 70 lat. Okazuje się jednak, że organizatorzy królewskich uroczystości napotkali po drodze na dość nieoczekiwane komplikacje. Pałac Buckingham ma bowiem poważny kłopot ze skompletowaniem całej „obsady” muzycznego eventu.

Wiele źródeł donosi, że występu na koncercie na cześć nowego króla odmówiły już niemal wszystkie największe gwiazdy brytyjskiej estrady. Według nieoficjalnych doniesień, w gronie wykonawców, o których bezskutecznie starali się przedstawiciele brytyjskiej monarchii, znaleźli się m.in. Harry Styles, Robbie Williams i sir Elton John.

Organizatorom podobno bardzo zależało także na udziale kultowego girlsbandu Spice Girls, co rzekomo miałoby pomóc rodzinie królewskiej ocieplić stosunki z księciem Harrym, wielkim fanem autorek hitu „Wannabe”.

Jeśli wierzyć wieściom z Wysp Brytyjskich, na koncercie koronacyjnym nie wystąpią też Ed Sheeran i Adele. Autor przeboju „Shape of You” tego dnia tego dnia ma już zabukowany koncert w Teksasie. Z kolei laureatka 16 nagród Grammy rzekomo odmówiła występu z bliżej niesprecyzowanego powodu.

Mimo to, królewscy eksperci są pewni, że do maja Pałacowi Buckingham bez problemu uda się stworzyć iście gwiazdorski line-up.

Jeśli chodzi o angaż wykonawców na koncert koronacyjny, to nie panikowałbym jeszcze – uspokaja Christopher Andersen, autor książki „The King”.

Kogo więc możemy się spodziewać?

    Joss Stone jest przyjaciółką młodszych członków rodziny królewskiej i zwykle można na nią liczyć. Istnieje również długa lista amerykańskich gwiazd popu, które nie mogą się doczekać występu na tej ceremonii – przekonuje.

Andersen podkreśla, że takie gwiazdy jak Diana Ross, Alicia Keys i Andrea Bocelli w 2022 roku wystąpiły na obchodach Platynowego Jubileuszu Elżbiety II i z pewnością przyjęłyby ponowne zaproszenie od Pałacu Buckingham.

Jak myślicie, kto finalnie skusi się na występ dla Karola III?