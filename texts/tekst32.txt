Wielka Brytania. Koronacja króla Karola III. Ujawniono szczegóły uroczystości

Koronacja brytyjskiego króla Karola III w maju zostanie uczczona tradycyjnymi procesjami, koncertem w zamku Windsor, imprezami ulicznymi oraz pokazami świetlnymi - ogłosił w sobotę późnym wieczorem Pałac Buckingham. 74-letni Karol automatycznie został królem po śmierci swojej matki, królowej Elżbiety, we wrześniu ubiegłego roku. 

Wielka ceremonia koronacji króla Karola III i jego żony Camilli odbędzie się w sobotę 6 maja. Koronacja, najważniejsze wydarzenie rodziny królewskiej zaplanowane na rok 2023, jak dotąd została przyćmiona przez wydaną w styczniu książkę-pamiętnik "Spare" księcia Harry'ego, w której pod adresem króla i innych członków rodziny pada wiele oskarżeń. 

"Ich Wysokości Król i Królowa Małżonka mają nadzieję, że weekend koronacyjny będzie okazją do spędzenia czasu i świętowania z przyjaciółmi, rodzinami i społecznościami w Wielkiej Brytanii, Królestwach i Wspólnocie" – napisano w oświadczeniu Pałacu Buckingham.

Karol jest także królem i głową państwa 14 innych królestw, w tym Australii, Kanady, Jamajki, Nowej Zelandii i Papui-Nowej Gwinei.

Koncert, pokaz dronów oraz wolontariat

Oficjalna ceremonia koronacji odbędzie się w londyńskim Opactwie Westminsterskim i będzie miała tradycyjny przebieg. To uroczystość religijna, której przewodniczyć będzie arcybiskup Canterbury Justin Welby. Para królewska z Pałacu Buckingham do Opactwa Westminsterskiego przejdzie w procesji nazywanej Procesją Króla, a po nabożeństwie koronacyjnym wrócą w większej i bardziej ceremonialnej Procesji Koronacyjnej, w której uczestniczyć będą też inni członkowie rodziny królewskiej. Następnie król, królowa i pozostali członkowie rodziny pojawią się na balkonie Pałacu Buckingham, aby pozdrowić zgromadzonych przed nim ludzi. 

Pałac Buckingham nie poinformował na razie, którzy członkowie rodziny pojawią się u boku króla Karola III. Pod wielkim znakiem zapytania stoi obecność na uroczystości księcia Harrego i jego żony Meghan z powodu napiętych stosunków z rodziną, które dodatkowo pogorszyły się po wydaniu książki "Spare".  

W niedzielę 7 maja Zamek Windsor będzie gospodarzem koncertu koronacyjnego, na którym wystąpi orkiestra grająca ulubione utwory muzyczne z udziałem największych światowych artystów oraz specjalny chór koronacyjny - podał Pałac Buckingham.

Kultowe budynki w całym kraju zostaną oświetlone, pojawią się na nich specjalne projekcje. Odbędzie się także specjalny pokaz dronów.

W poniedziałek 8 maja Brytyjczycy będą mieli dodatkowy dzień wolnego. W tym dniu ludzie będą zachęcani do wolontariatu w organizacjach charytatywnych, wyznaniowych i wspólnotowych, aby oddać hołd służbie publicznej króla.