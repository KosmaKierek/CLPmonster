KORONACJA 

To historia 30-letniego Maćka Borowieckiego, żonatego lekarza konfrontującego się z demonami własnej adolescencji i towarzyszącego mu w tym Króla, jego Alter-ego, nieodłącznego przyjaciela i wroga. Uwspółcześniona adaptacja dramatu wnikliwie przygląda się różnorodności w doświadczeniu męskości i kobiecości, emancypującej się transpłciowości, redefinicji uległości i dominacji. Estetyka i obyczaj Polski końca XX wieku pozwala nam niejako napisać naszą historię na nowo. O czym zapomnieliśmy? O czym chcieliśmy zapomnieć?

Osoby dramatu, Żona, Matka, Ojciec, Siostra, Kobieta, Pacjentka, Kumpel z dzieciństwa dochodzą do głosu walcząc o swoją prawdę, o godność i o niezależność. Nawet Król, zmaterializowany głos niespełnionego marzenia Maćka o sobie samym, oponuje i paradoksalnie walczy o prawo do samostanowienia.

Koronacja, poprzez uznanie różnorodności perspektyw bohaterów i bohaterek, portretuje możliwie uniwersalną opowieść o nas, o Polsce i o marzeniach, które się nie spełniają. O tym, jak można się przyzwyczaić. O tym, że ludzie się nie zmieniają. O ukrytych pragnieniach, skrywanych żądzach i lęku. O tym, jak śmiejemy się z innych i płaczemy nad sobą. O małych pragnieniach i wielkich zawodach. O różnorodności recepcji, zafałszowanych wspomnieniach i ocaleniu dziedzictwa. O zwykłym życiu i zwykłej śmierci wśród najbliższych.

UWAGA!
Spektakl zawiera sceny seksu i nagości.