W poniższym szkicu pragnę przybliżyć naszej społeczności akademickiej szereg znanych i mniej znanych faktów z życia króla Karola III.

Karol III, noszący tytuły: „z Bożej łaski król Zjednoczonego Królestwa Wielkiej Brytanii i Irlandii Północnej oraz innych Jego posiadłości i terytoriów, Głowa Wspólnoty, Obrońca Wiary”, rozpoczął panowanie 8 września 2022 roku, w dniu śmierci królowej Elżbiety II, jego matki i najdłużej panującego w historii Wielkiej Brytanii monarchy. Podobnie jak matka, Karol III został królem Anglii, Walii, Szkocji i Irlandii Północnej, tworzących Zjednoczone Królestwo, a także tytularną głową państwa w 13 innych krajach wchodzących w skład Brytyjskiej Wspólnoty Narodów. Są to Australia, Nowa Zelandia, Kanada, Jamajka, Bahamy, Grenada, Papua-Nowa Gwinea, Tuvalu, Wyspy Salomona, Saint Vincent i Grenadyny, Saint Lucia, Antigua i Barbuda, Belize, Saint Kitts i Nevis. Monarcha brytyjski jest również głową trzech terytoriów zależnych korony brytyjskiej, formalnie niezaliczanych do Wspólnoty Narodów: Guernsey, Jersey i Wyspy Man, a także szeregu terytoriów zamorskich, między innymi Gibraltaru.

W dniu koronacji (6 maja 2023 roku) arcybiskup Canterbury, Przewielebny Justin Welby, nałożył Karolowi na głowę koronę Świętego Edwarda w Opactwie Westminsterskim, w którym odbywają się koronacje od 1066 roku. Nie jest to jednak oryginalna korona, używana od XI wieku, lecz jej kopia z 1661 roku, gdyż oryginał został zniszczony po ścięciu Karola I Stuarta w 1649 roku, jako symbol „obrzydliwych rządów królów”, gdy Anglia, na krótko, stała się republiką. Korona jest ozdobiona 444 szlachetnymi kamieniami, w tym brylantem Druga Gwiazda Afryki, wyciętym z największego diamentu, który kiedykolwiek znaleziono na świecie. W ceremonii w Opactwie Westminsterskim wzięło udział ponad 2200 gości z całego świata, w tym Prezydent RP Andrzej Duda wraz małżonką, a przy trasie procesji koronacyjnej zebrały się niezliczone tłumy.

Karol Filip Artur Jerzy, pochodzący z dynastii Windsorów, urodził się 14 listopada 1948 roku w Pałacu Buckingham w Londynie. Jego rodzice, królowa Elżbieta II (1926–2022) i książę Filip (1921–2021), doczekali się też trójki młodszych dzieci: księżniczki Anny, Andrzeja, księcia Yorku, i Edwarda, hrabiego Wessexu. Książę Karol, jako najstarszy syn pary królewskiej, został następcą tronu w wieku trzech lat. Matka, zajęta obowiązkami i podróżami po Wspólnocie Brytyjskiej, niestety nie poświęcała dzieciom wiele czasu. Wychowaniem małego Karola zajęły się nianie oraz surowy ojciec. Z dziećmi Elżbieta II najczęściej widywała się na krótko wyłącznie po śniadaniu i popołudniowej herbacie. Niemniej jednak królowa i jej małżonek, wiedząc,  że rola przyszłego monarchy będzie dla niego nie lada wyzwaniem, wywierali dość silną presję na kształtowanie się jego osobowości. Dopiero po latach Karol nawiązał bliższą więź z matką, którą bez wątpienia ogromnie podziwiał. Szkolną edukację Karol rozpoczął najpierw w Hill House School w Londynie, a następnie w Cheam Preparatory School w hrabstwie Hampshire, a potem, wbrew swojej woli, został wysłany przez ojca do słynącej z surowej dyscypliny elitarnej szkoły Gordonstoun w Szkocji, oddalonej o ponad 800 kilometrów od Londynu. Z racji pochodzenia i wrodzonej nieśmiałości często bywał szykanowany przez szkolnych kolegów. Później został studentem Uniwersytetu Walijskiego w Aberystwyth, gdzie poznawał język walijski oraz historię Walii. Studia kontynuował w Kolegium Trójcy Świętej Uniwersytetu w Cambridge. Początkowo zainteresował się archeologią i antropologią, jednak po roku przeniósł się na historię. Na drugim roku studiów  postanowił zostać pilotem RAF. Rok później trafił do marynarki wojennej. W 1975 roku uzyskał stopień magistra, stając się pierwszym następcą tronu, który posiadał dyplom uniwersytecki.

W 1977 roku Karol poznał szesnastoletnią Dianę Spencer. Trzy lata później Karol i Diana zaczęli się spotykać. Para pobrała się w Opactwie Westminsterskim 29 lipca 1981 roku. Około 750 milionów ludzi na całym świecie oglądało tę pamiętną ceremonię przed telewizorami. W 1982 roku urodził im się syn William, obecny następca tronu, a w 1984 roku Harry. Małżeństwo Karola z Dianą nie należało do udanych. Zaaranżował je książę Filip, chociaż – jak wynika z autoryzowanej  biografii, Karol nigdy Diany nie pokochał, gdyż jego prawdziwą miłością była Kamila Shand (później Parker-Bowles, a obecnie królowa, którą poznał w 1971 roku. W 1986 roku Diana odkryła, że Karol nadal spotyka się ze swoją dawną przyjaciółką Kamilą. Doprowadziło to do kryzysu w małżeństwie, a w grudniu 1992 roku Karol i Diana ogłosili separację. W 1996 roku para rozwiodła się. Rok po rozwodzie z Karolem, 31 sierpnia 1997 roku, Diana zginęła w wypadku samochodowym w Paryżu wraz ze swoim partnerem Dodim Fayedem i kierowcą Henri Paulem, który – jak stwierdzono – był pijany i jechał zbyt szybko. Do dziś nie wyjaśniono wszystkich okoliczności tej tragedii. W 1999 roku dzienniki opublikowały zdjęcie Karola z Kamilą wychodzących z londyńskiego hotelu Ritz, co uznano, że nie kryją się ze swoim romansem. W 2005 roku zawarli ślub cywilny.

Karol jako następca tronu, noszący tytuł księcia Walii, odbywał liczne dyplomatyczne podróże zagraniczne. Łącznie od 1969 roku odwiedził 48 krajów. W Polsce gościł cztery razy. Podczas pierwszego pobytu w 1993 roku podkreślał swoje polskie korzenie. Jego praprababką od strony ojca była Julia Hauke, córka generała Maurycego Haukego, uczestnika insurekcji kościuszkowskiej i wojen napoleońskich.

Król Karol III słynie ze swojego zamiłowania do ekologii. Od lat jest na diecie fleksitariańskiej, która pomaga dbać o zdrowie i środowisko. Powstrzymuje się od jedzenia mięsa i ryb przez dwa dni w tygodniu, a w jeden dzień tygodnia unika nabiału i przetworów mlecznych. Król nie jada lunchu, chyba że jest to oficjalny obiad. Kolejny posiłek po śniadaniu spożywa dopiero po godzinie 17:00, kiedy kończy obowiązki służbowe. Towarzyszy mu wtedy małżonka Kamila. Na stole pojawiają się małe kanapki oraz ciasto z owocami. Popołudniowa herbata, którą pije para królewska jest zaparzana według tradycyjnej etykiety z XVIII wieku w specjalnym czajniczku. Na prywatny obiad, między godziną 18.30 a 20.00, czasem zjada jedno ze swoich ulubionych dań: risotto grzybowe z jagnięciną.

Karol III ma szereg pasji. W młodości był miłośnikiem muzyki i uczył się grać na pianinie oraz wiolonczeli, a także na trąbce. W wolnym czasie następca tronu lubił malować pejzaże. Od lat Karol interesuje się zagadnieniami związanymi z ekologią, ochroną środowiska i zmianami klimatu. Współpracował w brytyjskimi organizacjami pozarządowymi, nagłaśniając takie kwestie, jak wycinanie lasów deszczowych i globalne ocieplenie. W swojej rezydencji Clarence House w Londynie zainstalował kotły na biomasę i panele fotowoltaiczne. Jego prywatny samochód zasilany jest biopaliwem, pochodzącym … z produktów ubocznych białego wina i serwatki. Jako następca tronu sponsorował budowę proekologicznego osiedla Poundbury w hrabstwie Dorset. Stworzył także swoją ekomarkę. W 1990 roku założył The Duchy Originals, jedną z większych firm produkujących żywność ekologiczną w Wielkiej Brytanii. Po przyjęciu korony, Karol III przekazał zarząd nad nią nowemu księciu Walii, Williamowi.