Koronacja Karola III – relacja. Jak wyglądało historyczne wydarzenie?

Król Karol III został oficjalnie koronowany. A data 6.05.2023 przeszła do historii. Sprawdźcie, jak wyglądała koronacja Karola, w której udział wzięli członkowie rodziny królewskiej oraz ponad 2000 gości z całego świata.

Dokładnie 6 maja 2023 roku król Karol III, czyli najstarszy syn królowej Elżbiety II i księcia Filipa, został koronowany na króla Zjednoczonego Królestwa Wielkiej Brytanii i Irlandii Północnej. To 40. tego typu wydarzenie w Opactwie Westminsterskim, a jednocześnie 1. od 70 lat. Ma ono szczególną rangę. Nic więc dziwnego, że cieszyło się tak dużym zainteresowaniem nie tylko w Wielkiej Brytanii, ale również na całym świecie. W wyjątkowej uroczystości udział wzięło ponad 2000 gości (w tym z Polski). Oto relacja z historycznej ceremonii. 

Koronacja Karola III – goście i gościnie

Ponad 2000 gości i gościń. Choć ta liczba robi wrażenie, warto zaznaczyć, że lista gości została znacznie uszczuplona. Król Karol III nie chciał, by w jego oficjalnej koronacji brało udział aż tyle osób jak w momencie, w którym królowa Elżbieta III objęła brytyjski tron ( czyli około 8000). Tym razem zaproszono przedstawicielki oraz przedstawicieli innych monarchii, różnych krajów (na miejscu obecni są m.in. prezydent Andrzej Duda i Agata Kornhauser-Duda), a także różnych wyznań religijnych. Co ciekawe, pojawiły się także światowej sławy gwiazdy. Wśród nich m.in. Katy Perry, Nick Cave oraz Emma Thompson. 

Koronacja Karola III – relacja. Jak wyglądało historyczne wydarzenie?

Ceremonia rozpoczęła się od uroczystego przejazdu króla Karola III i królowej Camilli z Pałacu Buckigham do Opactwa Westminsterskiego. Dotarli na miejsce kilka minut przed godz. 12:00, gdzie czekali na nich członkowie i członkinie brytyjskiej royal family, a także książę Harry (niestety bez Meghan Markle i swoich dzieci). Wraz z parą królewską do świątyni weszli książę William, księżna Kate, ich dzieci oraz inne osoby, które pełniły specjalne funkcje podczas wydarzenia.

Niemal w samo południe rozpoczęło nabożeństwo. Na początku król złożył przysięgę koronacyjną. Następnie odbyły się czytania, a arcybiskup Welby wygłosił kazanie. Kolejna – niezwykle istotna część uroczystości to namaszczenie Karola III, które odbyło się za ozdobnymi parawanami. Po jedynym niewidocznym dla zgromadzonych momencie przyszedł czas na właściwą koronację. Gdy król zasiadł na tronie i oddano mu hołd, namaszczono i koronowano królową Camillę. 

Kilka minut przed 15:30 król Karol i królowa Camilla, jak również ich najbliżsi wyszli na balkon Pałacu Buckigham, skąd pozdrowili oczekujący na nich tłum. To był ostatni punkt dzisiejszego wydarzenia.