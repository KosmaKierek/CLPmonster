Wielka zmiana. Brytyjczycy masowo migrują do Polski. "Wzrost o 340 proc."

Wielka Brytania po Brexicie mierzy się z dużymi problemami gospodarczymi. Tymczasem Polska rośnie. Doprowadziło to do odwrotnego trendu migracyjnego. Obecnie to Brytyjczycy masowo migrują do Polski za pracą i lepszym życiem.
Stopa bezrobocia bez zmian, ale sygnały wskazują na ochłodzenie na rynku pracy.

"Dwadzieścia lat temu Polacy przyjechali do Wielkiej Brytanii w poszukiwaniu lepszego życia - teraz tysiące Brytyjczyków udaje się w przeciwnym kierunku" - pisze Daily Mail. Na brytyjskim portalu opublikowano artykuł, opowiadający historie Brytyjczyków, którzy w ostatnich latach przeprowadzili się do Polski. W latach 2015-2024 ich liczba miała wzrosnąć o 340 proc. Brytyjczycy mają wybierać Polskę chętniej niż m.in. Maltę lub Francję. Jeszcze w 2015 r. w Polsce miało być 41 tys. migrantów z Wielkiej Brytanii, a do 2024 r. liczba ta urosła do 185 tys.
Polska rośnie gospodarczo i przyciąga Brytyjczyków

Zainteresowanie Polską rośnie w bardzo szybkim tempie. Według Immigration Advice Service (IAS), kancelarii prawnej specjalizującej się w doradztwie w zakresie wiz i obywatelstwa, w maju tego roku liczba zapytań dotyczących poradnictwa imigracyjnego wzrosła ze średnio 3 tygodniowo do 12-14. W rozmowie z Daily Mail Mike Harvey, dyrektor zarządzający 1st Move International, wyliczał, że "o 27 proc. wzrosła liczba Brytyjczyków chcących przeprowadzić się do Polski". Dodaje, że "łatwo zrozumieć, dlaczego kraj ten szybko staje się atrakcyjnym celem podróży dla ekspatów". Wskazuje na transformację gospodarczą, którą przeszedł nasz kraj od 2004 r., gdy wstąpiliśmy do Unii Europejskiej.

O tym samym mówią Brytyjczycy, którzy przeprowadzili się do Polski. - Różnica między gospodarką i standardami życia w obu krajach jest całkiem oczywista - mówi jeden z nich. Zauważa, że w Wielkiej Brytanii sklepy, galerie handlowe i restauracje upadają, a w Polsce ulice i centra miast kwitną. W naszych sklepach ma też być więcej produktów, a do tego lepszej jakości. W największych miastach rośnie też rynek pracy dla obcokrajowców, co ułatwia zaadoptowanie i motywuje do przeprowadzki.
Zobacz wideo Za pieniądze z UE władze Tunezji kupują autobusy do wywożenia emigrantów na pustynię
Bezpieczniej i taniej. To atuty Polski w oczach Brytyjczyków

Brytyjczycy wskazują też na ceny. Co ciekawe, nawet rynek nieruchomości wygląda w Polsce korzystniej. -Szczerze mówiąc, miałem już dość Wielkiej Brytanii, nie tylko ze względu na własne perspektywy posiadania domu, ale także z powodu tego, co miałbym przekazać moim dzieciom? Ale teraz, przyjeżdżając tutaj, mogłem sobie pozwolić na zakup nieruchomości, mając jeszcze trochę pieniędzy - opowiada jeden z ekspatów. Z tego powodu do Polski przeprowadzają się nawet brytyjski emeryci. Od czasu oficjalnego opuszczenia UE przez Wielką Brytanię 31 stycznia 2020 r. w Polsce osiedliło się 2213 osób ubiegających się o brytyjską emeryturę. 

Imigranci dodają też, że w naszym kraju jest znacznie bezpieczniej, niż w Wielkiej Brytanii. - Polska jest o wiele spokojniejsza niż Wielka Brytania. Nie ma tu zbyt wielu przestępstw, ludziom nie kradną samochodów. Ludzie są mili, na ulicach nie ma zbyt wiele agresji, którą można spotkać w niektórych angielskich miastach - opowiada jeden z Brytyjczyków. Narzekają jedynie na mniejszą ilość pubów oraz brak kultury pubowej, z której słynie Wielka Brytania.
Polsce grozi scenariusz brytyjski? Minister ostrzega

Do tego artykułu odniósł się nawet minister spraw zagranicznych Radosław Sikorski. "Mogliby przyznać, że kierunek migracji się odwrócił częściowo dzięki ich nacjonalistycznej kampanii, która doprowadziła do Brexit. Ale i tak miło, że Brytyjczycy wybierają Polskę. Nie dajmy się nabrać naszym eurofobom na ten sam błąd" - napisał w mediach społecznościowych. Z ostatniego badania United Surveys by IBRiS dla Wirtualnej Polski wynika, że aż 24,7 proc. respondentów uważa, że Polska powinna w najbliższym czasie rozpocząć procedurę wyjścia z UE. Przeciwników Polexitu jest jednak wciąż więcej, bo 65,7 proc.

Coraz więcej Polaków opuszcza też Wielką Brytanię. W ostatnim roku liczba wyjazdów przekroczyła trzykrotnie liczbę przyjazdów. To najsilniejszy odpływ naszych rodaków od czasu brexitu. Brytyjscy eksperci mówią o jednoznacznej zmianie kierunku migracji Polaków. Najnowsze dane brytyjskiego Krajowego Biura Statystycznego pokazują, że w ciągu 12 miesięcy z Wielkiej Brytanii wyjechało 25 tys. Polaków, podczas gdy przyjechało 7 tys.