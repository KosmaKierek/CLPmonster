Koronacja króla Karola III. Gdzie obejrzeć koronację króla Karola III i królowej Camilli 

Koronację brytyjskiego króla Karola III i jego małżonki, królowej Camilli, zaplanowano na sobotę, 6 maja. Uroczystości w Londynie rozpoczną się o godz. 11.20 czasu polskiego. Transmisję wydarzenia będą pokazywały telewizje na całym świecie. Sprawdź, gdzie oglądać relacje.

Koronacja króla Karola III – jak będzie wyglądała ceremonia

Uroczystości rozpoczną się o 10.20 czasu brytyjskiego (nasza 11.20) i wtedy z Pałacu Buckingham ruszy procesja z udziałem nowego króla i królowej, którzy pojadą w karecie przygotowanej niegdyś na diamentowy jubileusz Elżbiety II. 

Król Karol III będzie składał przysięgę na Biblię, zaś na tronie zasiądzie z Kamieniem Przeznaczenia ze Szkocji i walijskim krzyżem. Arcybiskup Westminsteru namaści go olejem krzyżma (z Jerozolimy, tłoczonego z oliwek zebranych w dwóch gajach na Górze Oliwnej) i pobłogosławi.

Potem skroń króla Karola III zostanie zwieńczona koroną św. Edwarda z 1661 r., z kolei na głowę królowej Camilli zostanie włożona korona z 1911 roku, jaką niegdyś nosiła królowa Maria Teck, babcia królowej Elżbiety.

Po koronacji król Karol III i królowa Camilla wsiądą do karocy i przejadą w dwukilometrowej procesji, pozdrawiając Brytyjczyków i turystów. A kiedy dojadą do Pałacu Buckingham nowy król z królową i członkowie brytyjskiej rodziny królewskiej tradycyjnie pomachają ludziom z balkonu. 
Koronacja króla Karola III – gdzie oglądać transmisję

Telewizja Polska (TVP1) będzie przekazywała informacje z Londynu już od godz. 11.15. Sama ceremonia koronacji rozpocznie się w Opactwie Wetsminsterskim o 12.00. Koronację króla Karola III obejrzymy też równolegle na TVP Info, Polsat News, TVN24.

Koronacja króla Karola III będzie też dostępna dla widzów online w serwisie TVN24 GO. Można też próbować oglądać transmisję online na Youtube (przygotowują ją kanały m.in. BBC, CBS News), ale wówczas wyłącznie w języku angielskim.
Koronacja króla Karola III – lista gości 

Zaproszonych zostało 2200 gości, choć to i tak o wiele mniej osób niż te, które uczestniczyły w koronacji królowej Elżbiety II w 1953 roku. Wówczas w Opactwie Westminsterskim zebrało się 8000 uczestników. 

Niemal do ostatniej chwili ważyły się losy księcia Harry'ego i jego amerykańskiej żony Meghan Markle, bo w minionych miesiącach, zwłaszcza po publikacji autobiografii „Ten drugi” księcia, gdzie bezwzględnie rozliczył się zarówno z dorastaniem w rodzinie królewskiej, śmiercią matki, księżnej Diany, jak i reakcją najbliższych i otoczenia na związek, a potem ślub z amerykańską aktorką.  Ostatecznie na koronację króla Karola III przyleci tylko Harry, żona z dwojgiem małych dzieci zostanie w Stanach. 

Na koronacji pojawi się książę Andrzej, młodszy brat Karola i drużba na jego ślubie z księżną Dianą, ale nie została zaproszona jego była żona i matka dwóch córek, Sarah Ferguson. Mało brakowało, by i sam Andrzej stracił prawo do zaproszenia, ze względu na obyczajowy skandal. Zapoczątkowała go znajomość Andrzeja z amerykańskim finansistą Jeffrey'em Epsteinem, oskarżanym o pedofilię i handel nieletnimi (zmarł w zakładzie karnym w 2019 roku) i feralne zdjęcie, na którym książę pozuje z nieletnią wówczas Virginią Giuffre, jedną z dziewcząt, która padła ofiarą handlu ludźmi. Jeszcze za życia królowej Elżbiety książę Andrzej popadł w niełaskę, a Karol zdecydował, by brat stracił prawo do pełnienia obowiązków członka rodziny królewskiej.   

Oprócz najbliższej rodziny króla (rodzeństwo, w tym także siostra Anna z mężem, brat Edward z żoną, synowie William z żoną Kate i dziećmi oraz Harry) na koronację przybędzie wielu tytułowanych gości i ludzi ze świata kultury.

Obecność potwierdziło ośmiu premierów Wielkiej Brytanii (oprócz obecnego, Rishi'ego Sunaka, także poprzednia Liz Truss, czy również Tony Blair), członkowie gabinetu, liderzy partii politycznych, arystokraci, przedstawiciele państw zrzeszonych we Wspólnocie Narodów, królowie i królowe z całego świata. 

Zaproszony został, wśród innych głów państw, także polski prezydent Andrzej Duda. Stany Zjednoczone reprezentować będzie Pierwsza Dama Jill Biden oraz John Kerry.  

Wśród przedstawicieli świata kultury na koronacji obecni będą komik Rowan Atkinson, piłkarz David Beckham i jego żona, Victoria Beckham, projektantka mody, podróżnik i spec od surwiwalu Bear Grylls, aktorka Dame Joanna Lumley, projektantka mody Stella McCartney, australijski muzyk Nick Cave, piosenkarz Lionel Richie i baryton Sir Bryn Terfel.  
Koronacja króla Karola III – trzy dni świętowania

Główne uroczystości koronacyjne króla Karola III przypadają wprawdzie na sobotę 6 maja, ale Brytyjczycy świętować będą także w niedzielę i poniedziałek, który jest ustawowo dniem wolnym od pracy.

W niedzielę 7 maja Brytyjczycy będą organizowali w swoich domach tzw. Big Lunch, czyli królewski obiad, a oficjalnym daniem (które wybrał sam król Karol III) jest quiche ze szpinakiem, bobem, serem i estragonem.

Wieczorem tego dnia (o godz. 20.00 czasu lokalnego, czyli o godzinę później w Polsce) startuje  koncert koronacyjny na zamku Windsor, podczas którego wystąpią tenor Andrea Bocelli, piosenkarz Lionel Richie, piosenkarka Katy Perry i zespół Take That.

W poniedziałek 8 maja, dniu wolnym, uwaga będzie skupiona na wolontariuszach z Royal Voluntary Service, ale też harcerzach i wielu grupach wyznaniowych z całego kraju. 