Śmierć Elżbiety II. Karol III został ogłoszony nowym królem Wielkiej Brytanii

Rada Akcesyjna formalnie proklamowała w sobotę przed południem Karola III nowym królem Wielkiej Brytanii. Pierwszą osobą, która podpisała proklamację był nowy następca tronu, książę William. 

Karol III nowym królem Wielkiej Brytanii

Z balkonu Pałacu św. Jakuba w Londynie odczytano w sobotę 10 września przed południem deklarację Rady Akcesyjnej, która formalnie proklamowała Karola III nowym królem Wielkiej Brytanii. Proklamacja jest formalnym aktem, w Wielkiej Brytanii wraz z chwilą śmierci monarchy tron automatycznie przejmuje jego następca.

Po odczytaniu deklaracji rozbrzmiał hymn państwowy ze zmodyfikowanymi słowami "God save the King" zamiast "God save the Queen", a w twierdzy Tower of London oraz w londyńskim Hyde Parku oddano 41 salw armatnich. Deklaracja zostanie następnie odczytana w Royal Exchange, dawnym budynku giełdy w londyńskiej dzielnicy City, a w niedzielę w stolicach pozostałych części Zjednoczonego Królestwa - Edynburgu, Cardiff i Belfaście.

Karol III królem Wielkiej Brytanii. Pierwsze słowa

Król Wielkiej Brytanii Karol III na posiedzeniu Rady Akcesyjnej w sobotę złożył deklarację o tym, że całe pozostałe życie poświęci swojej nowej roli oraz złożył przysięgę, że będzie dbał o niezależność Kościoła Szkocji.

"Panowanie mojej matki było niezrównane pod względem długości trwania, poświęcenia i oddania. Nawet gdy się smucimy, dziękujemy za to najwierniejsze życie. Jestem głęboko świadomy tego głębokiego dziedzictwa oraz poważnych obowiązków i odpowiedzialności, które teraz zostały mi przekazane" - oświadczył król Karol III.

Przypominamy, że Królowa Elżbieta II zmarła w czwartek po południu w zamku Balmoral w Szkocji w wieku 96 lat. Na brytyjskim tronie zasiadała od 1952 roku, czyli ponad 70 lat. Była najdłużej panującą monarchinią Wielkiej Brytanii.