Klasa średnia szuka szlacheckich przodków. "Mentalnie idę śladem pradziadka"

Mówią o ciekawości, dumie, poczuciu zobowiązania. Czterdziestoletni przedstawiciele klasy średniej upominają się o przemilczaną albo zapomnianą historię swoich ziemiańskich przodków.

W głębi duszy czuję się ziemianinem i spadkobiercą tradycji. Dbam, żeby etos polskiego ziemiaństwa przetrwał kolejne wieki. To mój moralny obowiązek wobec przodków — mówi Marcin Schirmer. Historyk, przedstawiciel pokolenia 60-latków, których rodzice pamiętali przedwojnie. I na własnej skórze doświadczyli peerelowskich prześladowań z powodu pochodzenia. — Rodzina straciła majątek znacjonalizowany przez komunistów, ale od dziecka żyłem w cieniu jego historii. Podczas rozmaitych świąt słuchałem rodzinnych opowieści, które sięgały XVIII w. — opowiada.

Najstarsze wspomnienia dotyczyły Johana, weterynarza, który służył w pruskiej armii i zginął podczas wojen napoleońskich. Jego syn, Ernest, przeprowadził się z Prus do zaboru rosyjskiego. Spolonizowany, kupił majątek ziemski w Kroczycach w powiecie zawierciańskim. Razem z żoną Matyldą, z pochodzenia Angielką, doczekali się sześciorga dzieci. Niestety, szybko zostały sierotami, a majątek poszedł pod młotek. — Pradziadek Henryk kupił ziemię w Jeziorku w powiecie łomżyńskim — mówi Schirmer. — Najpierw on, potem mój dziadek Wacław byli dobrymi gospodarzami i pracodawcami okolicznych chłopów. Kiedy we wrześniu 1939 r. do Łomży wkroczyli Sowieci, była pora kopania kartofli. Ktoś ostrzegł dziadka, żeby się ukrył. Odmówił, bo — jak przekonywał — nie zrobił przecież nic złego. Sowieci zabrali go prosto z pola. Wywieźli na wschód. Zamordowali w 1941 r. w Homlu na terenie dzisiejszej Białorusi.

Schirmer przyznaje, że szczególnie poruszają go wojenne losy rodziny. Jego ojciec miał 11 lat, kiedy umarła jego matka. Razem ze starszym bratem trafili do ciotki, do Warszawy. Przeżyli powstanie warszawskie. Po wojnie dziadek pojechał do Jeziorka. Z dworu i rodzinnej gorzelni zostały ruiny. Z czasem budynki rozebrano, a resztka klinkierowych cegieł poszła na utwardzenie lokalnych dróg. Ziemię rozparcelowano między okolicznych chłopów. Po dawnych czasach została jedynie figurka Matki Boskiej. Duch pracy na roli przetrwał jednak w rodzinie. Ojciec Schirmera chciał studiować rolnictwo w SGGW. Zdał egzaminy, ale jako wrogi element ziemiański nie został przyjęty. Przeniósł się do Olsztyna, a kiedy sytuacja polityczna zelżała, wrócił do stolicy, gdzie ukończył wymarzone studia. Został profesorem, zajmował się uprawą nowych odmian soi. Publikacje naukowe i wspomnienia napisał jednak jako Jerzy Szyrmer. W PRL niemiecko brzmiące nazwisko nie kojarzyło się najlepiej.

Mentalnym śladem pradziadka

— Poszedłem w ślady ojca i studiowałem w SGGW — mówi Marcin Schirmer. — Przez kilka lat pracowałem jako technolog żywności, po 1989 r. otworzyłem własny biznes. Byłem przedstawicielem handlowym, a później wspólnikiem we włoskiej firmie tekstylnej. W głębi serca czułem jednak, że to nie moje miejsce. Dorastanie w cieniu rodzinnych wspomnień rozbudziło we mnie chęć poszukiwania kolejnych opowieści. Zacząłem studiować historię sztuki. Obroniłem doktorat, wydaję książki i publikuję w czasopismach historycznych. Z działalności handlowej przeszedłem na publicystyczno-naukową.

Wykształcenie pomogło w uzupełnianiu rodzinnych wspomnień. Umiejętność kwerendy przydała się podczas przeszukiwania archiwów na Białorusi. Wiedzę praktyczną wykorzystał, opracowując koncepcję wystaw w położonym obok rodzinnego Jeziorka dworze w Drozdowie. Ufundował kamienną tablicę z informacją, że kiedyś w miejscu szkoły w Jeziorku stał dwór należący do rodziny Schirmerów. Funduje też coroczne stypendium dla najzdolniejszego ucznia. — Mentalnie idę śladem pradziadka i dziadka, którzy udzielali się społecznie, organizowali koła gospodyń, ochotniczą straż pożarną i założyli szkołę dla wiejskich dzieci. Mam satysfakcję, że w wymiarze moralnym nasza ziemiańska historia wciąż się toczy — wyjaśnia. Od ponad 30 lat nosi ponownie stare, rodzinne nazwisko. Wrócił do niego przed narodzinami syna, Bartosza.

Interesuje mnie, jak 30-latkowie z pokolenia syna Marcina podchodzą do ziemiańskiej historii rodziny. Bartosz studiował ekonomię i zarządzanie w Magdeburgu. Mógł zostać i pracować w Niemczech, wrócił jednak do Warszawy. Pracuje w firmie doradczej jako specjalista ds. konsultingu finansowego.