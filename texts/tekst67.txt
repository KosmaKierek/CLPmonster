W oczekiwaniu na narodziny Jezusa – świąteczne warsztaty dla dzieci	

W godzinach przedpołudniowych 20 grudnia w sanktuarium Matki Bożej Licheńskiej
odbyły się warsztaty bożonarodzeniowe dla dzieci. Spotkanie miało miejsce w sali św.
Stanisława Kostki, znajdującej się w budynku CPRiOU. Wydarzenie zostało
zorganizowane z myślą o najmłodszych, aby w przystępny i radosny sposób przybliżyć im
istotę świąt Bożego Narodzenia – osobę Jezusa Chrystusa. Warsztaty zgromadziły liczne
grono dzieci wraz z opiekunami, tworząc przestrzeń wspólnego, radosnego oczekiwania.

Na początku uczestników powitał ks. Sławomir Homoncik MIC, kustosz licheńskiego sanktuarium, który skierował do dzieci kilka ciepłych słów, zachęcając je do aktywnego udziału w przygotowanych atrakcjach.
Najważniejszy prezent

Każde dziecko na początku spotkania, otrzymało symboliczną aureolę, wprowadzającą w świąteczny klimat. Następnie dzieci zostały zaproszone do wysłuchania katechezy, którą poprowadziła pani Lucyna. W prosty i zrozumiały sposób przypomniała ona najmłodszym,
że najważniejszym darem Bożego Narodzenia jest sam Jezus Chrystus, który przyszedł na świat w skromnej stajence. Podkreśliła, że Syn Boży nie upodobał sobie bogactwa ani przepychu, ale wybrał ubóstwo, pokorę i bliskość z człowiekiem. Podczas katechezy dzieci poznały również symbolikę świąt Bożego Narodzenia, pomagającą lepiej zrozumieć sens i głębię tych wyjątkowych dni.
Twórcza zabawa i świąteczne ozdoby

Po chwili skupienia przyszedł czas na zabawę ruchową, która pozwoliła dzieciom rozładować energię i jeszcze bardziej zintegrować się ze sobą. Kolejnym punktem programu była część manualna. Dzieci z dużym zaangażowaniem własnoręcznie ozdabiały choinki, bombki oraz gwiazdki, rozwijając swoją kreatywność i ciesząc się wspólnym tworzeniem w świątecznej atmosferze.
Żywa opowieść o narodzinach Jezusa

Niespodzianką, o której dzieci wcześniej nie wiedziały, były krótkie jasełka. Choć miały one kameralną formę, ich głównym celem było zwizualizowanie historii narodzin Jezusa, którą dzieci wcześniej poznały podczas katechezy. W rolę Trzech Króli wcielili się księża
marianie, a pozostałe postacie odegrali młodzi aktorzy z Lichenia i okolic, którzy wcześniej mocno angażowali się także w organizację Festiwalu Licheń Młodych! Przedstawienie pomogło najmłodszym jeszcze pełniej zrozumieć i przeżyć tajemnicę Bożego Narodzenia.

Na sam koniec błogosławieństwa uczestnikom udzielił ks. Adam Stankiewicz MIC, przełożony licheńskiej wspólnoty zakonnej, który wcześniej wcielił się również w rolę jednego z Trzech Króli.

Wydarzenie spotkało się z bardzo ciepłym odbiorem ze strony rodziców. Jedna z mam podkreślała:

– Było przepięknie, dzieciaki mają w sobie dużą radość. Co roku jest piękniej.

Bożonarodzeniowe warsztaty w Licheniu stały się dla dzieci nie tylko okazją do twórczej zabawy, ale przede wszystkim do głębszego przeżycia tajemnicy narodzin Chrystusa.