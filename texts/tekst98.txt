Jeśli wojna wybuchłaby jutro, jak długo Wielka Brytania byłaby w stanie walczyć?

Pełnoskalowa wojna Rosji przeciwko Ukrainie wkrótce wejdzie w piąty rok. W Europie nasilają się tajemnicze incydenty tak zwanej „wojny hybrydowej", zwiększając napięcia. Zaś brytyjscy dowódcy wojskowi ostrzegają, że jeśli chcemy uniknąć wojny, musimy się do niej przygotować. Ale gdyby wydarzyło się niewyobrażalne – gdyby wybuchła wojna z Rosją - czy Wielka Brytania mogłaby walczyć dłużej niż kilka tygodni?

„Nie planujemy iść na wojnę z Europą. Ale jeśli Europa tego chce i zacznie, jesteśmy gotowi już teraz." Tak powiedział prezydent Rosji Władimir Putin 2 grudnia, oskarżając kraje europejskie o utrudnianie wysiłków USA na rzecz pokoju w Ukrainie.

Dla jasności, jest niezwykle mało prawdopodobne, by Wielka Brytania znalazła się w stanie wojny z Rosją sama, bez wsparcia sojuszników z NATO.

Ale słowa Putina były niepokojącym przypomnieniem, że wojna między Rosją a krajami NATO - w tym Wielką Brytanią – to nie tak odległa perspektywa, jak mieliśmy nadzieję.
Jak wygląda wojna w dobie technologii?

„To dziwne. Nie mam zasięgu w telefonie." „Ja też. Nie ma sieci. Co się dzieje?" Taki scenariusz to hipotetycznie jedna z przesłanek, które mogą wskazać, że zaczęła się lub wkrótce zacznie wojna z Rosją. (Dodam, że mogą być też inne, całkiem nieszkodliwe powody utraty zasięgu.)

Po takim przerwaniu sygnału moglibyśmy stracić zdolność dokonywania płatności bankowych, w tym za niezbędne rzeczy jak żywność i paliwo.

Zakłócona byłaby dystrybucja żywności, zagrożone dostawy energii elektrycznej.
Prezydent Rosji Władimir Putin

Wojnę można prowadzić na wiele sposobów – i nie chodzi tylko o niosące namacalne zniszczenia fale dronów, bomb i pocisków, tak tragicznie znane obywatelom Ukrainy.

Nasze nowoczesne, napędzane technologią społeczeństwo jest silnie uzależnione od sieci podmorskich kabli i rurociągów, które łączą Wielką Brytanię z resztą świata, przesyłając dane, transakcje finansowe i energię.

Powszechnie uważa się, że rosyjskie statki szpiegowskie - takie jak ,,Jantar" – potajemnie prowadziły rekonesans pod kątem potencjalnego sabotażu tej infrastruktury w czasie wojny. Właśnie dlatego brytyjska marynarka wojenna zainwestowała niedawno we flotę podwodnych dronów wyposażonych w zintegrowane czujniki.

W czasie wojny takie potajemne, nienagłaśniane działania - połączone z niemal nieuniknioną próbą „oślepienia" zachodnich satelitów kosmicznych – poważnie ograniczyłyby zdolność wojskową Wielkiej Brytanii. Mogłyby też siać zamęt i spustoszenie w społeczeństwie.
Brytyjscy żołnierze wracają do bazy w rumuńskim Smardan.

Na niedawnej konferencji w Londynie zatytułowanej ,,Fighting the Long War" (,,Walcząc na długiej wojnie"), zorganizowanej przez think tank Royal United Services Institute (RUSI), wojskowi i politycy spotkali się, aby omówić, czy istniejące brytyjskie siły zbrojne byłyby w stanie prowadzić przedłużający się konflikt, nie wyczerpując wszelkich zapasów – od żołnierzy, przez amunicję, po części zamienne.

„Wciąż niewiele jest dowodów na to, że Wielka Brytania ma plan prowadzenia wojny trwającej dłużej niż kilka tygodni," mówi Hamish Mundell z RUSI. „Zdolności medyczne są ograniczone. Linie odtwarzania rezerw są powolne… Brytyjski plan na wypadek masowych ofiar wydaje się opierać na założeniu, że ofiar nie będzie."

Z klasyczną brytyjską powściągliwością mówi: „Można to uznać za optymistyczne założenie planistyczne."

Dodaje, że do prowadzenia długiej wojny potrzebne jest odpowiednie zaplecze. „Wymaga to drugiego, a nawet trzeciego szczebla; personelu, platform i łańcuchów logistycznych, które mogą absorbować straty i kontynuować walkę. Ta głębia jest wyraźnie nieobecna w obecnych strukturach sił brytyjskich."
'Niska jakość' rosyjskiej armii

„Występują niedobory w amunicji, artylerii, pojazdach, obronie powietrznej i ludziach. Ograniczona lub nieistniejąca jest zdolność do odtwarzania jednostek i uzupełniania strat," mówi Justin Crump, dyrektor generalny prywatnej firmy wywiadowczej Sibylline.

Dwa z kluczowych wniosków, jakie wyciągają wojskowi z wojny w Ukrainie, to po pierwsze, że drony są integralną częścią współczesnej wojny, na każdym poziomie, a po drugie, że „masa", czyli sama liczba personelu i sprzętu wojskowego, ma znaczenie.
Pierwszy publiczny pokaz pojazdu opancerzonego Ajax, jakim dysponuje brytyjska armia.

Rosyjskie siły cechuje ogólnie bardzo niska jakość. Żołnierze są słabo wyposażeni, słabo dowodzeni i słabo odżywieni. Ich oczekiwana długość życia w śmiertelnej „strefie dronów" na wschodzie Ukrainy jest krótka.

Brytyjski wywiad wojskowy szacuje, że od początku pełnoskalowej inwazji w lutym 2022 r. rosyjska armia poniosła 1,1 mln strat. Definicja obejmuje zabitych, rannych, pojmanych lub zaginionych.

Nawet ostrożne szacunki wskazują, że zabitych zostało 150 000 Rosjan. Ukraina również poniosła katastrofalne straty, ale konkretne liczby są trudne do ustalenia.

Rosja może jednak czerpać z tak ogromnej puli siły roboczej, że jak dotąd udało jej się zastępować szacowane 30 000 miesięcznych strat na polu bitwy świeżymi siłami.

Rosyjska gospodarka od ponad trzech lat jest na wojennej stopie: Ministerstwem Obrony kieruje ekonomista, a rosyjskie fabryki produkują coraz więcej dronów, rakiet i pocisków artyleryjskich.

Według niedawnego raportu Instytutu Gospodarki Światowej w Kilonii, Rosja produkuje co miesiąc około 150 czołgów, 550 bojowych wozów piechoty, 120 dronów Lancet i ponad 50 sztuk artylerii.

Wielka Brytania i większość jej zachodnich sojuszników nawet nie zbliża się do tego poziomu.
Brytyjski premier Keir Starmer (po lewej) i prezydent Ukrainy Wołodymyr Zełenski.

Według analityków, fabryki w Europie Zachodniej potrzebowałyby lat, by choć w przybliżeniu dotrzymać tempa masowej produkcji broni w Rosji.

„Wojna lądowa w Ukrainie pokazała ponad wszelką wątpliwość, że masa jest absolutnie kluczowa dla każdego, kto ma stawić czoła Rosji na lądzie," mówi Keir Giles, ekspert ds. Rosji z think tanku Chatham House.

„Posiadanie głębokich rezerw, znacznie większych liczebnie niż regularne siły zbrojne, okazało się niezbędne."
Dyskusje o służbie wojskowej spaliły na panewce?

Francja i Niemcy podjęły niedawno kroki ku przywróceniu dobrowolnej służby wojskowej dla 18-latków.

Były szef brytyjskiej armii, gen. Sir Patrick Sanders, zasugerował w 2024 r. - gdy odszedł na emeryturę - że Wielka Brytania powinna wykształcić „armię obywatelską", by w przyszłości podołać wojnie lądowej. Rząd odrzucił wtedy pomysł.

„Myślę, że w Wielkiej Brytanii to kwestia kulturowa," mówi Ed Arnold, starszy pracownik naukowy RUSI. „Jeśli spojrzeć na państwa, które teraz rozważają [służbę wojskową] – jak Szwecja, Niemcy i Francja... to państwa, gdzie wciąż istnieje kulturowa, instytucjonalna pamięć o takim systemie."

"U nas służby wojskowej nie ma od lat 60. a próby ogólnokrajowej dyskusji na ten temat zasadniczo przyniosły odwrotny skutek."
Francuscy żołnierze salutują gen. Alainowi Lardetowi (na dole po lewej).

„Rzeczywistość jest taka, że nasze siły zbrojne nie mogą przetrwać na diecie rządowej propagandy, odległych zobowiązań wydatkowych i pustej retoryki," powiedział BBC Ben Wallace, minister obrony w rządzie konserwatystów w latach 2019–2023.

Rzecznik obecnego laburzystowskiego ministra obrony, Johna Healeya, powiedział mi w odpowiedzi: „Ten opis jest bezpodstawny."

"Tylko w tym roku zwiększyliśmy wydatki na obronę o 5 mld funtów. Od wyborów podpisaliśmy 1000 dużych kontraktów. W ostatnim roku zwiększyliśmy wartość [zakupów] Ministerstwa Obrony u brytyjskich firm o 6% powyżej inflacji."

Wskazuje na nową umowę obronną z Norwegią, 300 mln funtów zainwestowane w broń laserową dla marynarki wojennej i 9 mld funtów włożone w zakwaterowanie dla sił zbrojnych.

Dodaje: „Jesteśmy rządem, który inwestuje w transformację naszych sił, w naszych brytyjskich żołnierzy… by tworzyć miejsca pracy i stymulować rozwój brytyjskich społeczności."
Nowi niemieccy rekruci patrolują las w ramach podstawowego szkolenia.

Ale nie chodzi tu o międzypartyjną konkurencję. Chodzi o to, czy brytyjska obronność była niedofinansowana tak długo, że kraj stał się podatny na zagrożenia - na kilku obszarach, szczególnie w obronie powietrznej.

Istnieją także problemy związane z koordynacją i nieefektywnością.

Kontrakty obronne często potrzebują lat, by przynieść owoce. Miliardy funtów wydano na Ajax, opóźniony projekt pojazdu opancerzonego, który wciąż boryka się z problemami. Tymczasem oficerowie NATO ostrzegają, że Rosja może być gotowa do ataku na kraj NATO w ciągu trzech do pięciu lat.

Pod koniec zimnej wojny, w 1990 roku, gdy byłem młodym kapitanem piechoty w rezerwie, Wielka Brytania wydawała na obronę 4,1% PKB. W kolejnym roku wysłała ponad 45 000 żołnierzy, aby pomóc w wypędzeniu najeźdźczych sił Saddama Husajna z Kuwejtu w operacji Pustynna Burza.

Dziś, przy wielu presjach gospodarczych, rząd stara się do 2027 r. podnieść wydatki na obronność do 2,5% PKB. Rosja wydaje blisko 7%.

W teorii armia brytyjska liczy około 74 000 żołnierzy. Jednak Ed Arnold z RUSI zwraca uwagę, że po odjęciu żołnierzy medycznie niezdolnych do służby, attaché obronnych na całym świecie i innych, którzy nie są częścią sformowanych jednostek, siły zdolne do rozmieszczenia liczą faktycznie tylko 54 000.

To mniej niż średnia liczba strat, jakie ponosi Rosja w Ukrainie w ciągu dwóch miesięcy.

Jak mówi Justin Crump z Sibylline, jeśli wybuchnie wojna, armia brytyjska na lądzie zostałaby najprawdopodobniej zdegradowana – niezdolna do skutecznej walki – po kilku tygodniach. Dodaje jednak, że „wiele zależy od formy konfliktu".
Czy Wielka Brytania jest już w stanie wojny?

Niektórzy komentatorzy sugerują, że Wielka Brytania jest już „w stanie wojny" z Rosją.

Mówią o zjawisku znanym jako „wojna hybrydowa" lub „wojna w szarej strefie." Składające się na nie incydenty mogą być zaprzeczalne i obejmują cyberataki, dezinformację i przeloty dronów, które miały mieć miejsce blisko lotnisk i baz wojskowych w krajach NATO.

Choć są one niepokojące, bledną w porównaniu z kryzysem, jaki wywołałby atak sił rosyjskich na kraj NATO, zwłaszcza gdyby ten wiązał się z zajęciem terytorium i zabijaniem.
Myśliwiec Eurofighter Typhoon w trakcie pokazu Royal International Air Tattoo w 2025 r.

Istnieje kilka potencjalnych punktów zapalnych, w których według dowódców NATO Putin mógłby upatrywać nowych celów agresji, jeśli pozwolimy mu dopiąć swego w Ukrainie.

Jednym z potencjalnych celów jest przesmyk suwalski, 100-kilometrowy odcinek granicy między Polską a Litwą. Oba kraje należą do NATO. Przesmyk oddziela sprzymierzoną z Rosją Białoruś od Kaliningradu, rosyjskiej eksklawy na wybrzeżu Bałtyku.

Przejęcie tej granicy i otwarcie szlaku wzdłuż niej dałoby Moskwie – przynajmniej w teorii – bezpośredni dostęp do jej strategicznej bazy nad Bałtykiem.
Ilustrowana mapa pokazuje granicę między Litwą a Polską oznakowaną na czerwono jako przesmyk suwalski. Na mapie zaznaczono również Morze Bałtyckie na niebiesko, Białoruś, Ukrainę, Łotwę i Estonię na szaro oraz Rosję na biało.

Same państwa bałtyckie stanowią inne potencjalne punkty zapalne. Estonia, Łotwa i Litwa wchodziły kiedyś w skład Związku Radzieckiego i były zarządzane z Moskwy.

Wszystkie zagłosowały za niepodległością i dołączyły do NATO, ale wszystkie mają też mniejszości rosyjskojęzyczne. Istnieje więc ryzyko, że Putin pokusi się o wysłanie wojsk przez granicę dla ,,ochrony przed prześladowaniami" tych mniejszości.

Oczywistym celem byłoby choćby miasto Narwa we wschodniej Estonii. Większość mieszkańców Narwy mówi po rosyjsku; samo miasto leży tuż po drugiej stronie rzeki od wielkiej rosyjskiej twierdzy Iwangorod.

Od 2017 w Estonii, około 80 mil na zachód od Narwy, stacjonuje brytyjska grupa bojowa złożona z około 900 żołnierzy.
Na pierwszym planie powiewająca estońska flaga. Dalej flaga Rosji nad twierdzą Iwangorod, oddzielonej rzeką od estońskiego miasta Narwa.

Zgodnie z planem, w przypadku wojny kontyngent zostałby pospiesznie zwiększony do siły brygady, złożonej z 3 000 lub więcej żołnierzy.

Innym możliwym punktem zapalnym jest arktyczny archipelag Svalbard. Choć jest on administrowany przez Norwegię, Moskwa ma tam przyczółek w górniczym miasteczku Barentsburg.
Litwinienko, Skripal i wrogie akty na terytorium brytyjskim

Całkiem możliwe, że Wielka Brytania jest dla Putina wrogiem numer jeden. Kraj jest jednym z najwierniejszych sojuszników Ukrainy; naciska też na dostarczenie Kijowowi potężniejszej broni.

Do wrogich działań na brytyjskim terytorium, które powiązano z Putinem, należy zabójstwo byłego oficera KGB Aleksandra Litwinienki w Londynie w 2006 r. Użyto radioaktywnego Polonu-210. Publiczne śledztwo stwierdziło, że Putin „prawdopodobnie" zatwierdził jego zabójstwo.

Inny przykład to próba zabójstwa Siergieja Skripala, byłego oficera rosyjskiego wywiadu wojskowego i późniejszego agenta MI6, w angielskim Salisbury w 2018 r. Użyto środka paraliżującego znanego jako nowiczok.

Dawn Sturgess, matka trójki dzieci, zmarła po spryskaniu sobie nadgarstków nowiczokiem ukrytym w butelce perfum. Według opublikowanych w zeszłym tygodniu wyników publicznego śledztwa, Putin ponosi „moralną odpowiedzialność" za jej śmierć.

Lord Anthony Hughes, który kierował śledztwem, powiedział: „Doszedłem do wniosku, że operacja zabójstwa Siergieja Skripala musiała zostać zatwierdzona na najwyższym szczeblu, przez prezydenta Putina."

Moskwa zawsze zaprzeczała jakiemukolwiek udziałowi w atakach; zasugerowała też ponad 20 możliwych wyjaśnień śmierci Dawn Sturgess. Ustalenia brytyjskiego raportu opisałą jako „niesmaczne bajki".
Prezydent Francji Emmanuel Macron (po prawej) w trakcie spotkania z przywódcą Rosji Władimirem Putinem w 2022 r. Siedzą po przeciwnych stronach bardzo długiego stołu. Na zdjęciu nie ma nikogo innego.

Ale Wielka Brytania jest też kluczowym członkiem NATO. Choć w prywatnych rozmowach z pewnością pojawiają się pytania co do wiarygodności obecnej administracji USA, trudno sobie wyobrazić, by Londyn musiał kiedykolwiek walczyć z Rosją samodzielnie.

„Czysty konflikt UK-Rosja nie jest prawdopodobny i praktycznie można [taki scenariusz] zignorować," mówi Crump. „Zdecydowanie walczylibyśmy u boku sojuszników, choć Rosja najprawdopodobniej rozpoczęłaby konflikt tylko wtedy, gdyby uznała, że NATO się rozpadnie."

Wielką niewiadomą stanowi prezydent USA, Donald Trump.

Przewodniczący Komitetu Wojskowego NATO, admirał Cavo Dragone, zapewniał mnie niedawno, że prezydent USA jest całkowicie zaangażowany w obronę NATO. Ale inni nie są tego tacy pewni.

Czy Trump poszedłby na wojnę, by bronić chociażby estońskiej Narwy?
Brytyjski żołnierz w chmurze pomarańczowego dymu podczas symulowanego ataku.

„Nie ma uniwersalnej odpowiedzi na pytanie, do czego tak naprawdę zdolna jest Wielka Brytania," podsumowuje Keir Giles z Chatham House, „ gdyż istnieje tak wiele różnych sytuacji, w których Rosja mogłaby rzucić jej wyzwanie."

Jako społeczeństwo, Wielka Brytania – w odróżnieniu od Polski, Finlandii i pańśtw bałtyckich – jest bezsprzecznie nieprzygotowana do wojny. Nawet poważne przygotowania do takiej ewentualności byłyby kosztowne, niepopularne i politycznie ryzykowne.

Ale Giles, ekspert Chatham House, oferuje Brytyjczykom trzeźwe porady: „Zdajcie sobie sprawę, że prawa, wolności i dobrobyt, które uważacie za oczywiste, są w rzeczywistości zagrożone, i że wolność nie jest darmowa."

„Zrozumcie, że wasze życie będzie musiało się zmienić. I nie jest to wina obecnego rządu ani nawet jego poprzedników — to ich wina, że jest to tak kosztowne, ale źródło problemu leży w Moskwie."